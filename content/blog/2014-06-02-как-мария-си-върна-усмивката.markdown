---
kind: article
title: "Как Мария си върна усмивката"
created_at: 2014-06-02 
published: true
comments: true
tags:
categories:
- Здраве
- Хранене
- Веган
--- 
Днес искам да ви разкажа една история. Главен герой в нея е (да я наречем) Мария.

Мария е на 26 години, образована жена, с многостранни интереси. **Тя също така държи на здравето си и веднъж годишно ходи на профилактичен преглед при зъболекаря си.** На 25 години тя има 2 пломби, поставени в детските й години. Не пуши, не пие газирано и не яде вредна храна. Отвреме-навреме си позволява по малко шоколад и чаша алкохол. Спортува редовно. Общото и здравословно състояние е чудесно. Зъбите и венците й са в перфектно състояние.

През последните 12 месеца Мария решава да промени драстично начина си на живот и да започне да се храни само със сурова храна, като изключи също така всички животински продукти. Менюто и се състои само от плодове, зеленчуци, ядки, растителни мазнини и няколко вида водорасли и т.нар. суперхрани. Плодовите фрешове и смутита често заменят твърдата храна. 

И какво мислите установява зъболекаря след една година? Шестнадесет (Да! 16!!) кариеса!! 

<!-- more -->

Няма да осъждам избора на Мария да се храни според своите разбирания.

Няма да чета лекции колко е полезно или вредно здравословното хранене.

Няма да ви развивам научни теории защо са се получили тези кариеси.

Искам само да ви дам няколко практически съвета **как да подобрите състоянието на зъбите си**, ако храната ви изключва една или няколко групи храни или страдате от **множествени кариеси** без ясно видима причина. 

1. **Голямото трио - Витамин Д, витамин К2 и витамин А**
Калцият е Супермен за вашите зъби. Но той не може да дойде и да изиграе своята роля да поправя и заздравява емайла и дентина, ако организмът не може да го складира на правилните места. Витамин К2 кара Калция от храната да се връща към зъбите. Витамин Д подобрява абсорбцията на Калций в червата. Витамин А участва във формирането на костите и зъбите. Това са трите витамина, които работят в защита на вашите зъби от кариес. **А комбинирани заедно техният ефект е толкова голям, че могат да възстановят вече налични кариеси и емайлови изтривания.**
    * Витамин К2: този малко известен (дори на лекарите) особняк е трудно да си набавите, ако сте на веганска диета, въпреки че най-богатата храна е вид ферментирала соя - [натто](http://en.wikipedia.org/wiki/Natt%C5%8D), до която, ако имате достъп - нямате проблем. Ако не сте фенове на соята обаче може да си набавите К2 от твърди и меки високомаслени сирена, особено ако са от сурово мляко. Други източници са органни меса, яйчният жълтък и рибен хайвер. Ако и вие като мен не обичате хапчета, но по някаква причина не можете да си осигурите този витамин с храната, то нямате друг избор освен да добавите една таблетка към дневното меню. **Убедена съм, че това е липсващата част в пъзела на кариесите при хората с множествен кариес.**
    * Витамин Д: Слънчевият витамин! Ако живеете някъде на тропиците и всекидневно ви огрява силно слънце, най-вероятно имате достатъчно витамин Д. Ако обаче сте далеч от Екватора, то **нивата на този важен витамин-хормон се нуждаят от оптимизиране**, особено през зимата. В [България](http://www.bb-team.org/articles/4614_ednogodishen-eksperiment-s-vitamin-d) можем да постигнем добро ниво на витамин Д от май до септември и то ако ежедневно се излагаме на слънце за 2-3 часа по оскъдно облекло. Т.е. суплементирайте с витамин Д почти целогодишно. За предпочитане е да си набавите Д3, а не Д2 форма.
    * Витамин А: Да, витамин А е най-ценната съставка на оранжевите моркови или сладките картофи. Обаче при тях получаваме **бета-каротен, а нашите тела търсят витамин А (каротен)**. Повечето хора нямат проблем да превърнат провитамина във витамин, но при някои това не се случва, в това число **децата**, диабетно болни и хора с проблеми на щитовидната жлеза. Освен оранжевите плодове и зеленчуци, богат източник на витамин А са зеленолистните, яйчният жълтък, черният дроб, пълномаслено мляко. Тъй като витамин А е мастно-разтворим, винаги добавяйте [полезна мазнина](/blog/2014-04-08-%D0%B7%D0%B0%D1%89%D0%BE-%D0%BD%D0%B8%D0%BA%D0%BE%D0%B3%D0%B0-%D0%BD%D0%B5-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%8F%D0%B4%D0%B5%D1%82%D0%B5-%D0%BC%D0%B0%D1%80%D0%B3%D0%B0%D1%80%D0%B8%D0%BD/) към салатите.

2. Как да предпазите зъбите си от киселинни атаки. Ако четете блогове и статии за здравословно хранене, със сигурност сте запознати със **благотворното влияние на ферментиралите храни върху човешкото здраве**. И то безспорно е такова, но има едно "но". Ако след хранене с ферментирали, кисели храни имате чувствителност в зъбите, то значи че те са подложени на ерозивното действие на киселината.
Друга киселинна атака идва от прясно изцедените плодови сокове, особено тези, които съдържат цитрусови плодове, ябълки, грозде. Защо фрешовете не са най-добрият избор може да прочетете [тук](/blog/2014-04-02-%D1%82%D1%80%D0%B8-%D1%85%D1%80%D0%B0%D0%BD%D0%B8-%D0%BA%D0%BE%D0%B8%D1%82%D0%BE-%D1%81%D0%B5-%D0%B7%D0%B0%D0%B1%D0%BB%D1%83%D0%B6%D0%B4%D0%B0%D0%B2%D0%B0%D1%82%D0%B5-%D1%87%D0%B5-%D1%81%D0%B0-%D0%BF%D0%BE%D0%BB%D0%B5%D0%B7%D0%BD%D0%B8/). Ако все пак това е важна част от диетата ви, която не може да бъде изключена, следвайте тези правила:
    * Пийте киселата напитка през **сламка** и възможно най-бързо.
    * След киселинно хранене **изплакнете устата си** с разтвор от половин лъжичка сода за хляб в половин чаша вода. Содата неутрализира остантъчната киселинност в устата.
    * **Не мийте зъбите си** поне 1 час след прием на кисела напитка или храна. Обяснявам: преди слюнката да е извършила своето реминерализиращо действие върху зъбите, емайлът е крехък заради киселинната баня в който е бил току-що. Ако започнете да четкате зъбите, докато балансът не се е възстановил, вие ще нараните допълнително крехкият емайл. Получават се микропукнатини и микроскопични кариеси, особено на местата, където емайлът е на тънък слой: около пломби, при резците, около зъбната шийка (до венеца).

3. Не забравяйте **хигиената**. Въпреки, че се храните с подбрани продукти, без замърсявания и химикали не забравяйте редовната хигиена. Ежедневното изчеткване на зъбите с [подходяща четка и паста](/blog/2014-02-19-%D0%BA%D0%BE%D0%B8-%D1%81%D0%B0-%D0%BD%D0%B0%D0%B8%CC%86-%D0%B4%D0%BE%D0%B1%D1%80%D0%B8%D1%82%D0%B5-%D1%87%D0%B5%D1%82%D0%BA%D0%B0-%D0%B8-%D0%BF%D0%B0%D1%81%D1%82%D0%B0-%D0%B7%D0%B0-%D0%B7%D1%8A%D0%B1%D0%B8/) е задължително. Както и ежедневното почистване на междузъбните пространства с **конец за зъби**. Ако се храните изключително със сурова храна, не забравяйте да посещавате редовно своят стоматолог. Нека той ви препоръча подходящи средства за хигиена, за да се предотврати изтриването на зъбите, което е често срещано при такъв тип хранене.

Съвременната наука се развива непрекъснато и вече лечението на кариеса не е свързано само с **болезнени посещения при зъболекаря**. Бъдете информирани за избора, който правите относно здравето си и винаги изисквайте най-доброто за себе си и децата си! 

За да завърша днешната история ще ви разкажа какво се случи с кариесите на Мария: **След шест месеца, тя има четири нови пломби, а останалите дванадесет спряха развитието си и се очаква зъбите да се възстановят напълно**. И Мария си върна усмивката, само защото спазваше съветите, които споделих и с вас днес! 