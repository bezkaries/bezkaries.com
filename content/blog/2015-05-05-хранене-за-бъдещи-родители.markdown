---
kind: article
title: "Хранене за бъдещи майки и татковци"
created_at: 2015-05-05
published: true
comments: true
tags:
categories:
- Хранене
- Здраве
- Здрави родители и деца
--- 
Да вземе решение да има дете е сериозна и отговорна стъпка за всяка двойка. Промяната, която носи това е голяма, но тя започва много преди детето да се появи. **За да създадем и отгледаме здраво човешко същество е нужно и двамата родители да положат немалко усилия**. 
Да, бременността касае основно жената, но при зачеването участват наравно двете клетки: яйцеклетка и сперматозоид. Поради тази причина доброто здраве и на мъжа, и на жената е важна основа за създаване на здраво дете.

Времето за узряване на яйцеклетката до състояние, в което може да бъде оплодена е 120 дни, а за сперматозоида - 30 дни. Т.е. минималното време за подготовка на бременността е 4 месеца за жената и 1 месец за мъжа.

Първата стъпка е да се направят някои **медицински изследвания**, за да се избегнат евентуални рискове, които носят заболяванията хепатит, СПИН и някои венерически болести. Токсоплазмоза и хламидия са често срещани инфекции и лечението им е препоръчително да се проведе при отсъствие на бременност, тъй като медикаментите, които се използват са силни клетъчни отрови.

Бъдещата майка трябва да посети гинеколог, за пълен профилактичен преглед, с оглед предстоящата бременност. Балансът на хормоните на щитовидната жлеза е изключително важен за цялостното здраве и най-вече за бъдещите хормонални промени, които предстоят.

**Посещението при зъболекарят също е от първостепенна важност преди бременността**. Всички болестни процеси  по зъбите и венците трябва да бъдат елиминирани, а стари и счупени пломби да се сменят с нови. Кървенето на венците и появата на кариеси са едни от най-честите проблеми през деветте месеца. Вашият стоматолог трябва да ви даде съвети как да се грижите за здравето, хигиената и евентуални проблеми, които могат да възникнат. Причината за кървенето от венците са хормоналните промени в тялото на бъдещата майка. Появата на кариеси, пък е свързана с високите нужди на Калций от развиващата се костна система на бебето.

Три до шест месеца преди бременността е подходящо време за **изчистване на токсините** от организма на бъдещите родители: цигари, алкохол, упойващи вещества, различни медикаменти трябва да бъдат елиминирани или поне сведени до минимум. Не е необходимо да се правят т.нар. "прочиствания" със сокове, билки и какви ли не магически отвари. Тялото на един млад и здрав индивид има достатъчно компенсаторни възможности, за да възстанови баланса в клетките така, че те да дадат **най-добрият генетичен материал**. Важното е да не се натоварва излишно имунната система, бъбреците и черният дроб с вредни вещества.

Зачеването и раждането на здраво бебе не е въпрос на късмет. Храненето на бременната жена е най-важният аспект в това отношение. Всички сме чували, че бременните трябва да ядат за двама... и това е така, НО **качеството, а не количеството на храната трябва да се удвои**! Кръвта на майката, която изгражда растящият плод трябва да е много богата на минерали и структурни вещества. За тази цел храненето трябва да е много разнообразно и пълноценно.
![Бременност](/images/posts/Preg.jpg){:width="350px"}<br />

**Какво трябва да яде една бременна жена?**
Протеини и мазнини. Достатъчно количество протеини и мазнини ще обезпечат нуждите на бързо развиващият се организъм на бебето. Мазнините и холестеролът изграждат клетъчната стена на всяка клетка от човешкото тяло, както и са основна структурна единица за половите хормони. При дефицит на холестерол в самото начало на бременността има риск от недобро имплантиране на ембриона в матката и в последствие риск от спонтанен аборт или преждевремнно раждане. 
Дълговерижните мастни киселини като Омега-3 са нужни за изграждането на мозъчната кора и цялата нервна система на плода. Приемането им като хранителна добавка преди, по време и след бременността (периода на кърмене) допринася за по-добре структурирана нервна система и в последствие по-умни деца.
Протеините са източник на есенциални аминокиселини, които изпълняват редица функции в нашето тяло и включват ензими, антитела, хормони и транспортни молекули. Известни са 20 аминокиселини, които съставят повечето протеини, като 8 от тях се наричат незаменими. По време на вътреутробното развитие детето има нужда от всички тях, за да създаде необходимите протеини. Това означава, че **животинските храни са с голяма важност по време на бременността**. Въглехидратите са предпочитан енергиен източник за тялото. Но високо въглехидратното хранене не обезпечава нуждите на майка и бебе, като дори може да доведе до някои заболявания и вродени дефекти при детето. Гестационен диабет могат да развиват жените, които се хранят основно с въглехидрати. Дори без да бъде нарушен калорийният баланс, нивата на инсулина на бебето са нестабилни и се повишава риска от ранно затлъстяване, инсулинова резистентност и диабет. Нуждите от Фолиева киселина са силно завишени в този период и приемането й като хранителна добавка е жизненоважно за малкото бебе. Бъдещата майка може да добави естествен източник като яде разнообразни зеленолистни зеленчуци като спанак и лапад. Нивата на Желязото, което често е дефицитно при бременните могат да се повишат с прием на черен дроб, червено цвекло, червени портокали, касис, боровинки, спанак, коприва.

И нещо за храненето на **бъдещите татковци**:
Висококачествените сперматозоиди са необходими, за да заченат **здраво, силно и умно бебе**. Нуждата от животински мазнини за мъжете също е ключова за репродуктивните им възможности. Американско изследване твърди, че мъже на изцяло растителна диета имат по-висок процент некачествени сперматозоиди. Друг фактор, който може да окаже негативно влияние са фитоестрогените и ксеноестрогените. Фитоестрогените са еднакво вредни и в диетата на жената и трябва стриктно да се избягват от двата пола. Те се съдържат в голямо количество в соята и соевите продукти. Соята увеличава естрогена при мъжете и нарушава нормалния мъжки хормонен баланс. Ксеноестрогените се откриват във всички храни и напитки, които са в полиетиленова опаковка, козметични средства и други.
Диетата, която се препоръчва на мъжете е същата, както при жените: с високо съдържание на протеини и мазнини и с ниско съдържание на въглехидрати и хидрогенирани растителни масла.

Надявам се, че днешната статия е била интересна и полезна за всички, които се интересуват от здравословен начин на живот.












