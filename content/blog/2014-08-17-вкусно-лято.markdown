---
kind: article
title: "Вкусно лято"
created_at: 2014-08-17 
published: true
comments: true
tags:
categories:
- Рецепти
--- 
От всички плодове, които дават вкуса и аромата на лятото, най-ценните са дребните горски плодове: боровинки, къпини, малини, касис, ягоди, годжи бери и др. 

Ето в какво се изразява тяхната полза за здравето: За разлика от повечето плодове, горските плодчета не са богати на захар и дори помагат за регулирането на кръвната захар и инсулина. Богати са на антиоксиданти и минерали: силиций за здрави нокти и коса; витамини от групата В, желязо и магнезий. Всъщност всеки плод си има специфичен витаминен и минерален профил и това го прави полезен за определени здравословни състояния.
Например къпините са полезни за имунната система, боровинките подпомагат здравето на отделителната система и уро-гениталният тракт, годжи бери се свързват с дълголетие и общо здраве. Това означава, че трябва да ядем от всички видове, за да си набавим пълният спектър от полезности. А сега, през лятото дори можем да ги хапваме директно от храста, растящ близо до някоя планинска пътека.
Ползите от горските плодове не са по-малко, ако ги купуваме през другите сезони замразени. Половин чаша с дребни плодчета дневно, зарежда тялото ви с пълноценни витамини и минерали. Нещо като мултивитамини, но вкусни и ароматни, а не таблетка от шишенце на рафта в аптеката.

Ето и една рецепта за вкусна закуска или напитка с горски плодове (за 2 порции):<br /><br />
![Плодова напитка](/images/posts/Berries.jpg)
"Лято в чаша"<br /><br />
1 чаша с дребни плодове: малини, къпини, боровинки и др.<br />
1/2 чаша годжи бери, накиснати във вода<br />
1 авокадо<br />
1 чаша вода<br />
щипка канела<br />

Всички продукти се смесват в блендер или купа за пастор и се пасират до гладкост. Ако искате да е по-течно може да добавите още вода. Ако ви харесва кремообразно, оставете го така. Не заменяйте водата с прясно мляко, тъй като не е добра комбинация с плодовете. Евентуално може да използвате кисело мляко или кефир. Използвайте охладени продукти и консумирайте веднага.