---
kind: article
title: "Кафето: За и Против"
created_at: 2014-06-19 
published: true
comments: true
tags:
categories: 
- Здраве
- Хранене
--- 
Любителите на кафе по света напоследък често имат поводи да се радват. [Изследване](http://www.zdrave.bg/?c=n&id=4192) [след](http://www.tialoto.bg/a/125-zdrave/1825-za-kakvo-e-polezno-kafeto/) [изследване](http://www.medicine.bg/novini/14-polezni-svoystva-na-kafeto) доказват ползите за здравето от умерената консумация на кафе: предпазва [от рак](http://onlinelibrary.wiley.com/doi/10.1002/ijc.20989/full), предпазва от [инсулт](http://aje.oxfordjournals.org/content/174/9/993.short), [предпазва](http://link.springer.com/article/10.1007%2Fs00125-009-1516-3) [от диабет](http://archinte.jamanetwork.com/article.aspx?articleid=773949), предпазва от развитие на [сърдечно-съдови заболявания](http://www.sciencedirect.com/science/article/pii/S0167527308008498), за превенция от [депресия](http://archinte.jamanetwork.com/article.aspx?articleid=1105943), [Алцхаймер](http://iospress.metapress.com/content/a423p6m256u26742/), [Паркинсон](http://jama.jamanetwork.com/article.aspx?articleid=192731), бактериални инфекции, цироза и камъни в жлъчката. То подпомага [горенето](http://ajcn.nutrition.org/content/79/1/40.full.pdf) [на мазнини](http://ajpendo.physiology.org/content/269/4/E671) и облекчава мускулната треска след тренировка! Има дори [проучване](http://annals.org/article.aspx?articleid=668690), според което ако пиете кафе имате по-малка вероятност да умрете (независимо от причината). Т.е. [кафето удължава живота](http://link.springer.com/article/10.1007%2Fs00125-006-0435-9?LI=true) ви!

Ами не остава друго освен да вдигнем кафени чаши и да си кажем "Наздраве", нали?

Но да не бързаме толкова все пак...

<!-- more -->

Всичко изброено може би е само причина да оправдаем зависимостта си към кафето. Вероятно знаете, че [кофеинът](http://wikipedia.org/wiki/Caffeine) има лек **психотропен ефект върху мозъка**. Ефектите като ободряване, подобряване на настроението, паметта и концентарцията се дължат на факта, че кофеинът блокира достъпа на инхибиращият (подтискащият мозъчната дейност) невротрансмитър Аденозин в мозъка, и по този начин другите два, които са стимулиращи мозъка - Норадреналин и Допамин увеличават концентрацията си. При ежедневен прием, обаче, тези ефекти намаляват и дори се изгубват, ако не се увеличи **дозата на кофеина**. За това кафето е една от най-разпространените **пристрястяващи субстанции**, използвана от хората днес.

Друга причина в списъкът "Против" е, че зърната на кафето са семената на растението. Както всички **семена** и тези имат в състава си **инхибитори и антинутриенти**, чрез които те забавят покълването си и се защитават от животни, докато не попаднат на подходящо място, за да порастнат (топла и влажна почва). Тези антинутритенти попадат в червата и ги раздразват, а в последствие могат да доведат и до по-сериозни заболявания (синдром на пропускливите черва). Това разбира се се отнася не само за кафето и също от значение е честотата на консумацията му.

Голям процент от хората се оплакват, че кафето **разстройва стомаха** им и/или **създава киселини**. Това е така, защото кафето стимулира освобождаването на хормона гастрин, който засилва секрецията на стомашен сок. Хормонът холецистокинин също се повишава и кара жлъчката да отделя повече жлъчна течност. В здрав индивид организмът бързо компенсира излишъците като забързва храносмилането, но прекалено **честата консумация на кафе без да е придружено с храна** води до хронично слабо възпаление на вътрешната повърхност на червата, заради киселият стомашен сок, който се излива там. По принцип той винаги е смесен с храна и не дразни лигавицата.

Не може да подминем и факта, че пиенето на кафе влияе и върху изключително важният за здравето ни хормон - **кортизол**. Повишеният кортизол води до трудности със заспиването и **неспокоен сън**, лошо храносмилане и лошо настроение. При подобни редовни пикове на кортизола, човек се справя по-трудно със **стресови ситуации**, спрямо хора, които не пият кафе или пият само сутрин (ефектът върху кортизола спада за около 6 часа).

Ако имате целиачна болест или чувствителност към **глутен**, трябва добре да преосмислите консумацията на кафе, тъй като то създава кръстосана реакция. Причината е в голямото подобие на някои от протеините в кафето с глутена. Ако здравето ви не се подобрява при изключване на глутена, то може би трябва да спрете и кафето като възможна причина за това.

Много от ползите на кафето се приписват на голямото количество **антиоксиданти** и **полифеноли** в него. Разбира се тези вещества можете да намерите в много плодове и зеленчуци, без да са в комбинация с пристрястяващият ефект на кофеина. От друга страна безкофеиновото кафе се обработва така, че повечето от полезните вещества се изгубват. 

Да пиете кафе или не? Решението е ваше! Според мен ако сте напълно здрав и млад човек, нямате някое от гореизброените оплаквания, то можете да си позволявате по 1 чаша кафе веднъж на няколко дни, за да си набавите полезните ефекти от него. Но като цяло, кафето и кофеиновите напитки трябва да се употребяват **с повишено внимание**.

![Кафеено растение](/images/posts/Coffee.jpg)