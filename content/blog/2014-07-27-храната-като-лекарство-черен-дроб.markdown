---
kind: article
title: "Храната като лекарство: Черен дроб"
created_at: 2014-07-27 
published: true
comments: true
tags:
categories:
- Хранене
- Здраве
- Храната като лекарство
--- 
Субпродуктите не са много популярна храна в съвременният начин на хранене, за разлика от миналото. Нашите прародители са употребявали всички части на закланото животно включително черен дроб, бъбреци, стомах, сърце, мозък и дори тестиси. Защо? Какво според вас има толкова ценно в тези части, сравнено с мускулното месо, което сме свикнали да ядем? Отговорът е ИМА МНОГО ПОВЕЧЕ ХРАНИТЕЛНИ ВЕЩЕСТВА!

В труда на Д-р Уестън Прайс, за който можете да си припомните [тук](/blog/2014-02-27-%D1%85%D1%80%D0%B0%D0%BD%D0%B8-%D0%B7%D0%B0-%D0%B7%D0%B4%D1%80%D0%B0%D0%B2%D0%B8-%D0%B7%D1%8A%D0%B1%D0%B8-%D1%87%D0%B0%D1%81%D1%82-1/) и [тук](/blog/2014-03-03-%D1%85%D1%80%D0%B0%D0%BD%D0%B8-%D0%B7%D0%B0-%D0%B7%D0%B4%D1%80%D0%B0%D0%B2%D0%B8-%D0%B7%D1%8A%D0%B1%D0%B8-%D1%87%D0%B0%D1%81%D1%82-2/) често можете да срещнете племена и култури, които изяждат първо органите на животното, а мускулното месо се разпределя като храна за хората, за кучетата и за запаси. Освен това в немалко култури най-ценните органи са предоставяни на членовете на племето със специални нужди - бременни жени, деца, шаманите или пък ловците.

**Черният дроб и другите органни меса са най-концентрираният източник на витамини, минерали, полезни мазнини и незаменими аминокиселини.**

<!-- more -->

Сравнено с мускулното месо, органите са с далеч по-висока хранителна плътност и са по-богати на който и да е нутриент. Те включват в състава си големи дози витамини от групата В: В2, В6, В9(фолиева киселина) и много важният витамин В12. Субпродуктите също така съдържат минерали като фосфор, желязо, мед, магнезий, йод, калций, селен, калий, натрий, цинк, манган и доставят важните мастно-разтворими витамини A, D, E и K. В животинските органи се съдържа най-голямо количество лесно усвоим витамин D в сравнение със всеки друг източник. С тази питателна храна си набавяме и голямо количество есенциални мастни киселини, вкл. арахидонова киселина и Омега-3 киселините EPA и DHA.

**Черният дроб** е най-концентрираният източник на витамин А, в сравнение с всички храни. Ето някои данни:

>Черен дроб от риба треска - Vitamin А 100 000IU/ 100гр

>Черен дроб от теле, кърмаче - Vitamin A 70559IU/100гр

>Черен дроб от възрастно теле, пасящо - Vitamin A 31718IU/100гр

>Агнешки дроб - Vitamin A 24943 IU/100гр

>Свински дроб - Vitamin A 17998 IU/100гр

>Пилешки дроб - Vitamin A 13328 IU/100гр

За витамин А съм [писала](/blog/2014-06-02-%D0%BA%D0%B0%D0%BA-%D0%BC%D0%B0%D1%80%D0%B8%D1%8F-%D1%81%D0%B8-%D0%B2%D1%8A%D1%80%D0%BD%D0%B0-%D1%83%D1%81%D0%BC%D0%B8%D0%B2%D0%BA%D0%B0%D1%82%D0%B0/) и преди. Той е изключително важен за здрави зъби и кости, но децата и хора, засегнати от определени състояния не могат да го преработват от растителни източници. За тях е задължителна употребата на черен дроб веднъж или два пъти седмично. Разбира се, консумацията на чернен дроб има и други важни ползи за човешкото тяло: той е източник на витамин D, Витамин B12(и други витамини от групата В), мед, магнезий, фосфор, манган и желязо, които са във възможно най-лесно усвоимата си форма.

**Бъбреците** са богати на витамин В12, селен, желязо, мед, фосфор и цинк.

Въпреки че **сърцето** е мускул, то също доставя богат набор от полезни вещества на човека. То е много концентриран източник на Коензим Q10, който е важен за здравето на нашето сърце и за силен имунитет. Сърцето съдържа витамин А, В12, фолиева киселина, желязо, селен, фосфор, цинк и е най-богатият източник на мед. От сърцето можем да си набавим два пъти повече колаген и еластин, спрямо обикновенното мускулно месо. Това е така, защото то е богато на аминокиселините глицин и пролин, които са важни за здрава съединителна тъкан, здрави стави и добро храносмилане.

Още една причина да ядем повече черен дроб и субпродукти е, че те са много по-евтини, а всъщност дават много повече на организма. Най-добрият вариант е да купувате храната си директно от животновъди, които хранят животните си с паша и сено. Но дори и да се налага да купувате храната си от супермаркетите, все пак органните меса ще ви донесат много от гореизброените ползи. 

Разбира се, напълно на ясно съм, че следващата стъпка, а именно приготвянето на това месо, би могла да е препъни-камък по пътя, но с доза ентусиазъм и нужното търпение, съм сигурна, че ще успеете да намерите рецептата, която допада на вкуса на вашето семейство. Например черен дроб, приготвен като пастет е любимо ястие на много възрастни и деца. [Ето](http://pep-4o.blogspot.com/2009/10/4-800-1-200-200.html) и [още](http://pep-4o.blogspot.com/2012/11/blog-post_25.html) варианти.

Надявам се да съм ви убедила в полезността от консумацията на животински органи и да започнете да го включвате в менюто си, в случай че не го правите сега. Моята препоръка е да имате две хранения седмично, съдържащи някои от тези толкова полезни за човешкото тяло храни.