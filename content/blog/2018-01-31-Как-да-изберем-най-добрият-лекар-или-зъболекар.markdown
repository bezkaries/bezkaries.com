---
kind: article
title: "Как да изберем най-добрият лекар или зъболекар?"
created_at: 2018-01-31
published: true
comments: true
tags:
--- 
Замисляли ли сте се кой е човекът, който е отговорен за вашето здраве?

Личният ви лекар?
Зъболекарят ви?

Не и според мен.

Всъщност това си ти. Всеки от нас е най-важният човек, от който зависи личното му здраве и добър живот.

Но днес повече от всякога, когато стане въпрос за взимане на важно решение което касае здравето, хората даваме много повече тежест на "мнението на експерта", отколкото на нашето собствено усещане за редно и нередно.

Разбира се, човешкото познание има своите лимити и никой не е експерт във всичко, но когато става въпрос за твоето тяло, няма съмнение че ти знаеш много повече от всеки друг. И знаеш много повече, отколкото мислиш че знаеш.

![trust_me_i_m_a_doctor](/images/posts/trust_me_i_m_a_doctor.png)

<!-- more -->

Например ти най-добре знаеш:<br />
- Точно как се чувстваш<br />
- Цялата медицинска история през която си минал<br />
- Колко стресиран или спокоен си в момента<br />
- Колко активен или статичен начин на живот имаш<br />
- С какво се храниш, какво пиеш и изобщо какво слагаш в тялото си<br />
- Спиш ли добре и дали се чувстваш отпочинал или си по-скоро изморен<br />
- Имаш ли досег до токсични вещества като химикали от битовата химия, козметика и др.<br />
- Какви мисли преобладават в деня ти<br />
- Какво правиш или не правиш за решаването на здравословните си проблеми<br />
И още много, много неща...

Всички ние от деца сме свикнали да ходим на лекар и зъболекар, там да ни погледнат и побутнат, да ни изчетат едно "конско" какво е полезно и какво не е и да ни дадат една-две рецепти или да ни направят някоя манипулация за която знаем че "може малко да боли". И без съмнение ние се доверяваме на тези хора, учили дълги години, имащи много опит и най-важното: спечелили доверието на родителите ни.

Това поведение се предава вече поколения наред и ние, като пациенти сме оставени в позицията на пасивният. На мнението на пациента не е прието да се дава тежест; той безапелационно се съгласява да му бъдат направени ред манипулации и неговата роля обикновено се изчерпва с взимането на лекарства под час.
И знам, че за сега думите ми звучат сякаш обвинявам лекарите за това, че са взели някакво превъзходство и пациентите са оставени без глас. Но.. всъщност обратното също е вярно. Единици са пациентите, които не са доволни от статута на жертвата, а търсят причината за болестта в себе си. И за тях е днешната ми статия.


###Как да изберем своят доверен лекар или зъболекар?

Лекарят, зъболекарят, медицинската сестра, хигиенистът са професионалисти и експерти в заболяванията, които лекуват. Всеки от тях е получил образованието си след 5 или дори 10 години в университета и знае, че тялото е сложна матрица от множество системи, която може да се повлияе от милиони осъзнати и неосъзнати фактори. И ролята на всеки от тези специалисти е да подкрепя и насочва пациента по пътя към излекуването му. Но само този, който има цялата информация за състоянието може да преодолее болестта и това е самият пациент.

Най-добрият сценарий е всеки да намери лекар, който осъзнава, че успеха на лечението зависи от екипната работа между лекар и пациент. Работата на пациента е да даде цялата му налична информация, а лекарят знае кои са методите и средствата, които да подпомогнат излекуването. А двамата заедно трябва да определят целта и да съставят план с последователни стъпки, които се изпълняват и се контролират лесно. 

С други думи, всеки от нас като пациент има правото да се срещне, говори и проучи колкото е необходимо на брой лекари и зъболекари, докато открие специалист с който да създаде този лекуващ екип.

И тъй като знам, че всичко казано до тук може да се сторят доста общи приказки на някои от вас, ще се опитам да дам и малко по-практични съвети как всеки от нас да стане активната страна в лечението си.

**1. Създайте навик да следите сигналите на тялото си** <br />
Наглед обичайни неща като ходенето в тоалетната или вида на ноктите са едни от най-важните диагностични средства, които имате пред себе си ежедневно. Научете се да следите цвета на урината и вида на изпражненията си, дори в началото да ви се струва необичайно или неприятно. Всъщност те носят информация за това какво е преработило и усвоило тялото от храната и течностите, които сте му дали. Ноктите пък показват дали нямате нужда от повече минерали и витамини, така че следете за бели петънца, набраздявания или разслояване на нокътя. Кожата е един от органите през които тялото се детоксикира, така че преоблемите там са свързани с твърде много токсини в тялото. Опознайте добре устата и зъбите си и обръщайте внимание на всички промени в тях: те касаят не само конкретният зъб, но са свързани с други органи и системи в тялото.


**2. Визуализирайте срещата със своят лекар или зъболекар**<br />
Дори и да ви изглежда глупаво, не подценявайте тази стъпка. Да отделите няколко минути, за да помислите как бихте искали да протече срещата с вашият лекар или зъболекар ще ви е от полза във всички случаи. Тоова наглед просто действие ще засили вашата интуиция и вие по-лесно ще откриете професионалистите, от които се нуждаете.

**3. Помислите за въпроси, запишете си ги и направете проучване** <br />
Преди първият преглед при лекаря или зъболекаря помислете добре какво бихте искали да споделите и какви очаквания имате от лечението. Отделете време да помислите за въпроси, които да зададете и също така направете кратко (или по-задълбочено) проучване по тях, за да можете да водите дискусия. Можете да използвате и социалните мрежи в тази стъпка, като зададете въпросите си във Фейсбук групата [Живот Без Кариес](https://www.facebook.com/groups/304559753355093/), където ще получите още повече гледни точки по въпроси за здравето на зъбите и цялото тяло.


**4. Винаги искайте копие от документацията, изследванията и снимките, които са ви направили**<br />
Всички изследвания, документи и снимки които ви бъдат направени са ваша собственост и вие имате право да имате копие от тях. Винаги след края на срещата помолете да ви бъдат предоставени, за да можете да ги проучите и да следите във времето Голямата картина. Те касаят собственото ви тяло, така че кой друг би бил по-подходящ да съхранява информацията за медицинските или дентални манипулации, които са му правени? 


**5. Не се колебайте да поискате второ мнение**<br />
(А понякога и трето..) Да кажете "Не." на предложеното ви лечение е ваше право и можете да го направите винаги, когато почувствате че е необходимо. Дайте си малко време, за да прецените ситуацията разумно, далеч от горещият стол. В над 99% от случаите можете да отложите процедурата с няколко часа или дори дни, в които да намерите други специалисти с които да се консултирате и чак тогава да вземете окончателно решение. 

И най-важното: **научете децата си** също да бъдат ангажирани по отношение на здравето си, за **да бъдат активни участници в лечението си**.

