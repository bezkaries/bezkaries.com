---
kind: article
title: "Три храни, за които се заблуждавате, че са полезни"
created_at: 2014-04-02 
published: true
comments: true
tags:
categories:
- Хранене
--- 
###1. Кафяв ориз 
Популярно твърдение е, че белите храни са вредни: бял ориз, бяло брашно, бяла захар и т.н. Те са демонизирани от хората, които проповядват здравословното хранене и всячески се избягват от тези, които се опитват да го прилагат в ежедневието си. 

Причините са следните: Белият ориз е преработен, за разлика от кафевия, който е пълнозърнест и богат на фибри. Тези фибри подпомагат перисталтиката на червата и също така държат усещането за ситост по-дълго.

Истината: Кафявият ориз наистина има повече фибри, които се съдържат в зародиша и обвивката му, но част от състава им са фитичната киселина и лектините, които вече знаем че ограбват тялото от така ценните му минерали - калций и магнезий.
Кафявият ориз като самостоятелна храна наистина би имал по-дълго време на престой в стомаха, но често той бива комбиниран със други зеленчуци, протеин и/или мазнини. Тогава разликата с белият ориз е... няма такава!
Кафявият ориз може да бъде направен по-лесно усвоим като преди това се накисне във вода със морска или хималайска сол или лимонов сок. По този начин се намалява значително количеството на фитичната киселина. Друго задължително условие, за да се извлекат ползите от него е да се консумира като [самостоятелно ястие](http://www.ncbi.nlm.nih.gov/pubmed/19919509), само с малко подправки. В контекста на здравето на зъбите и костите е важно да знаем тези важни разлики. Те са намерили място и в книгата на Д-р Уестън Прайс за храненето на нецивилизованите народи, а също така можем да видим, че в съвременните азиатски страни се използва основно бял ориз. Т.е. ако оризът е гарнитура към останалата ви храна, няма причина да не предпочетете белият ориз.

Истината за вредата от белите храни е, че много по-лесно се помни: "Не яжте нищо бяло", тъй като често белите брашно, захар, ориз, сол са в състава на т.нар. "джънк фууд" или не-храни. Това са пълните с хидрогенирани мазнини, захар, сол, още захар, нишесте, царевичен сироп и така до безкрай вредни стоки, които се рекламират и продават в търговската мрежа. Тях избягвайте напълно!


###2. Фреш от плодове
Прясно изцеденият плодов сок, т.нар. плодов фреш е с репутацията на здравословна напитка. Разбираемо е, тъй като е изцяло естествен продукт, направен от плодове.
Но.. това, което много хора пропускат е, че плодовите фрешове са пълни със [захар](http://www.ncbi.nlm.nih.gov/pubmed/22813423). Всъщност често количеството й е същото като това в газираните напитки:

>**Coca Cola: 140 калории (40 грама захар)**

>**Ябълков сок: 165 калории (39 грама захар)**

Да, наистина прясно изцедените плодови сокове съдържат известни количества витамини и антиоксиданти, но те не компенсират огромната порция захар, която идва с всяка чаша фреш. Освен това в сокът липсват фибрите, които са част от целият плод. Тяхната роля е да забавят усвояването на фруктозата и по този начин да се избегне пикът на кръвната захар и инсулина. Така целият плод е наистина полезна и здравословна храна, докато сокът се превръща в калорийна захарна бомба. Освен това целият плод е засищащ и е трудно да се изядат прекомерни количества, докато в чаша сок се съдържа захарта от минимум 3-4 плода, като около 2/3 са плодова захар([фруктоза](http://ajcn.nutrition.org/content/86/4/895.full)). Това е голямо количество фруктоза, което натоварва черният дроб.
>Фруктозата се метаболизира изцяло от черният дроб и нейните излишъци се превръщат веднага в мазнини.

И в крайна сметка се оказва, че плодовите фрешове са еквивалентни по вредност с газираните напитки, ако се приемат в еднакви количества. 
Затова яжте плодове, но не ги правете на [сок](http://www.ncbi.nlm.nih.gov/pubmed/22813423).

Консумацията на тези напитки, от гледна точка на [здравето на зъбите](http://www.ncbi.nlm.nih.gov/pubmed/22206891) е също с недобра репутация. Плодовите сокове, освен вече споменатито съдържание на захар, са с много висока киселинност, която води до резорбция на емайла и в последствие до кариеси. [Изследване](http://www.ncbi.nlm.nih.gov/pubmed/24298810) доказва, че ежедневната консумация на плодови фрешове е еднакво увреждаща както избелващите агенти. Но обичайно след избелване в клинични условия се провежда реминерализация, а след прием на кисели напитки зъбите остават незащитени под обстрела на огромните дози захар.

###3. "Здравословни" блокчета от типа на Корни
Сега е много модерно да се храним здравословно. И наистина е чудесно, че най-накрая здравето дойде на мода, но знайте че хранителната индустрия не работи за хората, които искат да са здрави и силни. Тя работи в услуга на печалбите си. Все по-често срещам хора които със задоволство ми обясняват как се хранят здравословно и сутрин започват деня или заместват хранене с пълнозърнести бисквити или пълнозърнесто блокче ядки и сушени плодове. Или още по-лошо: дават ги на децата си.
Истината е, че всички тези стоки (казвам стоки, защото това не е храна) мога спокойно да причисля към категорията "джънк фууд". Не искам да цитирам състава им, но вие си направете труда да погледнете етикета следващият път, когато това нещо попадне в ръцете ви: в него влизат хидрогенирани мазнини/маргарин/естерифицирани растителни мазнини; глюкозо-фруктозен сироп/захар/царевичен сироп; оцветители, ароматизатори, консерванти, стабилизатори, емулгатори, сол... Това не е здравословна храна, а топка химикали, която тялото ви се чуди откъде се е взела и кое по-напред да обработи и обезвреди. Спрете да купувате "здравословни" сладки и солени не-храни в лъскави опаковки още днес. Или поне спрете да ги давате на децата си.