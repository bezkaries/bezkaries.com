---
kind: article
title: "Зеленчуци, който не яде.."
created_at: 2018-06-08
published: true
comments: true
tags:
--- 
Едно от най-големите предизвикателства за съвременните родители е да хранят децата си здравословно. И въпреки че връзката между храната и зъбите е очевидна, много рядко родителите осъзнават, че здравите детски зъби са фундаментални за здравето на детето през целият му живот.

Като зъболекар аз виждам деца с болни зъби всеки ден. Детският кариес е най-разпространеното заболяване сред децата по целият свят. Но по-важното, което всеки родител трябва да знае е, че денталното здраве на децата дава отпечатък върху цялостното им здраве както сега, така и в последствие като възрастни.

![Baby-eats-carrot](/images/posts/Baby-eats-carrot.jpg)

<!-- more -->

Над 70% от децата днес имат криви зъби или неправилна захапка и трябва да им бъдат поставени шини, брекети или да се проведе друг вид ортодонтско лечение. И въпреки че в съвременното общество това се приема за нормално, лечението с шини не дава отговор на въпроса ЗАЩО децата имат подобни проблеми. А истинската причина за ортодонстките деформации се крие именно в храната, която децата ядат.

В тази статия ще обясня как консумацията на правилните храни изгражда здрави и силни зъби и красива усмивка. Устата като част от цялото тяло е съставена от различни тъкани: кости, мускули, сухожилия. Като всички други мускули и кости, тези в устата също имат нужда от упражнения, за да бъдат здрави и силни.

Веднага след раждането, сученето е първото упражнение, което развива челюстите и мускулите в лицево-челюстната област чрез натиска на езика върху небцето. Около 6 до 12 месеца по-късно настъпва въвеждането на твърда храна в менюто на бебето. Педиатричните препоръки са за въвеждане на пюрирани и меки храни. Но тези храни освен че полепват по-лесно по зъбите и могат да създадат условия за развитие на кариес, те не активират дъвкателният процес и не стимулират развитието на челюстите и мускулите. Децата привикват към меката, преработена храна и тя остава предпочитана през целият им живот. Децата с криви зъби и неправилна захапка имат тези проблеми, защото имат недоразвити челюсти поради липсата на адекватно и навременно стимулиране на мускулите и костите на лицето и черепа. Те често имат тесни, издължени лица, дълбоко небце и умалени зъбни дъги. Ортодонстките апарати като шини и брекети могат да изправят зъбите, но те не адресират истинският проблем, който е довел до изкривяването на зъбите и неправилната захапка.

И ето кои са храните, които помагат на децата да имат здрави и подредени зъби: това са суровите зеленчуци.

Едва ли някой се съмнява, че зеленчуците са добра храна за децата. Те са богати на витамини и минерали, а са и много вкусни. Но едно от най-големите им предимства, поради което аз препоръчвам децата да имат свежи зеленчуци във всяко хранене е тяхната текстура. Дъвченето на богатите на фибри моркови, броколи, целина, цвекло, зеле и др. е перфектното упражнение за развитие на здрави зъби и челюсти. Освен това продължителното дъвчене подобрява храносмилането и намалява риска от приема на твърде много храна и калории. А консумирани в края на храненето, зеленчуците почистват зъбите и нормализират киселинността на слюнката с което се намалява риска от развитие на кариес.

Денталното здраве на децата е следствие от храната, която те ядат. И съвсем не е достатъчно да избягваме всеизвестно вредните храни като захар и сладкиши, газирани напитки и други джънк-храни. Необходимо е да положим усилие и да заместим тези храни с питателни и здравословни избори като цели, сурови зеленчуци и плодове. Защото само да премахнем вредните храни не учи децата как да се хранят, за да бъдат здрави и да имат здрави зъби. Ако включите във всяко хранене на детето си свеж зеленчук или плод, вие формирате здравословни навици за цял живот. И детето ви ще бъде благодарно за бялата и красива усмивка, която ще му подарите.


Линк към статията в сайта на фондация "За храната": [Заленчуци, който не яде](http://www.zahranata.org/zelenchutsi_koito_ne_yade/)