---
kind: article
title: "За ваксините"
created_at: 2015-02-08
published: true
comments: true
tags:
categories:
- Медицина
- Здраве
--- 
Напоследък масово се заговори за ваксините. И не само в България, а в световен мащаб.
Открояват се два лагера: този на антиваксърите (хората, които отричат ваксините) и другият, на хората които са про-ваксините.
Темата е много дълбока и гледните точки, според мен, не са само две.
Отвсякъде се четат мнения на лекари и специалисти, които вместо да се позовават на научни факти, буквално плюят върху "необразованите и некомпетентни родители, които не ваксинират децата си". 
Въпросните родители често са с много задълбочени познания по темата, особено тези които са свидетели на страничните реакции от ваксинирането.

<!-- more -->

Защото странични реакции има! Абсурдно е да се твърди, че даден медикамент е безвреден за 100% от хората. Абсурдно е да се твърди, че всички ваксини са задължителни за 100% от децата ни.

Според мен най-големият проблем е задължителният характер на ваксините. В [Българиският имунизационен календар](http://www.riokoz-vt.com/imkalendar.htm) те са девет и има санкции при отказ за поставянето им. В повечето европейски страни задължителните ваксини са по-малко от пет, а в страни като Великобритания, Германия, Дания, Финландия няма такива.([виж табл.](http://www.eurosurveillance.org/images/dynamic/EE/V17N22/DAncona_tab1.jpg)) Ваксините не трябва да са задължителни, а препоръчатителни. И лекарите трябва да имат компетенциите да обяснят ползите и рисковете и да мотивират родителя да ваксинира детето при нужда. Защото нерядко след ваксинацията напътствията са: "Довечера не къпеш и даваш Панадол". И толкова.

Разгорелите спорове в Интернет пространството са изключително неефективни и само вдигат пушилка. А реално и в двата лагера има достатъчно компетентни хора, които да вземат разумно решение. Но е много по-интересно (и генерира повече трафик) битката да се води между крайните хипари-естестволюбители и великите, безгрешни медицински експерти. И кой печели от това? Със сигурност не децата. Най-облагодетелствани си остават фармацевтичните фирми, които произвеждат ваксините, защото няма успешен бизнес (а фармацевтичният е най-успешният в света) който да не приоритезира печалбите си.

Защо смятам, че ваксините не трябва да са задължителни? Защото 24 часа след като се роди моето дете, в болницата по закон трябва да му поставят ваксина срещу хепатит Б. По същият закон, аз като здравен работник има две ваксинации срещу Хепатит Б. Втора ре-ваксинация не получих, защото след първата бях хоспитализирана със сериозна алергична реакция. Така че без тестове, без церемонии - по закон детето ми ще бъде ваксинирано. И ако откажа ще ме санкционират. А ако не откажа и има негативни последствия за здравето на новороденото ми бебе - те са си за мен и моето семейство. 

Валентността на ваксините е другият много сериозен фактор, който трябва да се обмисли. От 3 валентни (комбиниране на 3 заболявания в една ваксина), ваксините преминаха през 5, 6, а днес са 7 валентни. И никой лекар не може да даде ясен отговор на въпроса: Кога един човек може да се разболее от 7 инфекциозни болести наведнъж? Защото това са ваксините: разболяват ни мъъъничко, но от 7 болести наведнъж.

И тъй като медицината е най-неточната точна наука, моля, мнението ми да не се приема за съвет или препоръка за ваксиниране или не ваксиниране. Нека бъде отправна точка за мислещите родители, или начало на търсенето на личната истина.

Благодаря.



