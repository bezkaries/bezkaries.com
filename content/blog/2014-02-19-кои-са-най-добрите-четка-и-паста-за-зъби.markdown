---
kind: article
title: "Кои са най-добрите четка и паста за зъби?"
created_at: 2014-02-19
comments: true
categories:
- Здраве
---
###Да започнем да си задаваме въпроси за здравето за зъбите и венците в нашата уста и какво не ни казват зъболекарите?

С тази полу-биографична публикация прерязвам лентата на моят блог. Надявам се да работим заедно по него, защото здравето трябва да е приоритет на цялото човечество.

Съвсем скоро ходих на зимна разходка из Сливенският Балкан с група планинари-ентусиати и както винаги срещнах нови и интересни хора. А всички нови, стари и още по-стари мои познати са ме питали един и същ въпрос:'Коя е най-добрата паста за зъби?' И никога няма да ми омръзне да отговарям на него.

Първо, да уточним, че най-добра паста за зъби няма, а и да имаше не бих правила реклама на какъвто и да е продукт, част от асортимента на мултимилионен фармацевтичен концерн. О, ужас! А с какво да си мием зъбите? С четката!

Преди всяка паста или помада за миене на зъби трябва да открием най-добрата четка за зъби. Тя освен че може да е най-модерната, с 18 различни цвята и дължини влакна и т.н. е желателно да е пригодена за вашата уста. Т.е. купувате си 5 четки с различна големина на работната част и избирате тази, с която достигате до всички зъби, от всичките им страни. Или отивате на зъболекар с тях и освен коя е четката, зъболекарят ще ви посъветва и за правилното й използване.

<!-- more -->

Лично аз се научих как да си мия зъбите на 20годишна възраст. Познавам хора, които се научиха на 64, такива които се научиха още преди да имат зъби, деца в ясли и в гимназията, учители, счетоводители, строители, един гробар. Лоша техника за четкане може да направи безполезна най-добрата четка, която избрахме. И тъй като най-добре се помни, когато човек сам открие решението на проблема поставям това като задача за всеки от нас. В Интернет има наистина много информация, снимки, клипчета които показват **как да мием правилно зъбите си**.  Аз само ще подскажа, че може да се наложи различна техника да се прилага за различни групи от зъби, или дори индивидуална техника за един зъб. 

Сега някои ще си помислят:'Ето, не ни казва правилната техника, а щеше да разкрива тайните на зъболекарите'. Ами това е тайната на зъболекарите: могат да видят вашата уста, толкова добре колкото вас и да синтезират информацията така, че да е приложима за вашите зъби. Ако ви мързи да търсите истината, плащате за това по един или друг начин. Често, със здравето на зъбите си и в следствие и цялата храносмилателна система и цялостното ви здраве.

Тук идва реда и на конеца за зъби - наистина най-доброто въведение в зъбната хигиена, след брезовите пръчки, които са дъвчели нашите прабаби и прадядовци. Препоръчвам, пък и в планината или на поход може да се носи като основно средство за хигиена - почти не тежи, а с добра техника може да почистиш цялата си уста само с парче от него.

Сега остана последното нещо, за да имаме целият арсенал за измиване и изчистване на зъбите: това е естествената защита на зъбите срещу кариес. Тя не се купува в аптеката или бакалията, дори не се поръчва по Интернет. Тя идва от вътрешната среда на тялото, от правилната обмяна на веществата в кръвта и баланса на хормоните.

Човешките зъби имат естествена кариесна защита, която е подложена на пълно унищожение със съвременният начин на хранене. Всеизвестно е изследването на д-р Уестън Прайс, в което описва честота на **кариеса под 1% при хора от изолирани общности : африкански племена, ескимоси, швейцарци, аборигени и индианци, които НЕ си мият зъбите, НЕ ядат сладко и преработени храни и НЕ дъвчат дъвка или НЕ приемат флуорид!**

Книгата му "Nutrition and Physical Degeneration" е лесно откриваема в Интернет.

Добре тогава, къде е истината? Някой знае ли я? Аз знам ли я или ако да, ще я споделя ли? 

Да я потърсим заедно в следващите публикации.