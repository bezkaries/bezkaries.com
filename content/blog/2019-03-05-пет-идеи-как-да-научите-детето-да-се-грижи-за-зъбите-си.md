---
kind: article
title: "Пет идеи как да научим детето да се грижи за зъбите си"
created_at: 2019-03-05
published: true
comments: true
tags:
--- 
Да научим децата да се грижат за зъбите си може да бъде сериозно предизвикателство. Макар и важен, навика да почистваме зъбите си е придобил статут на "нещо което правим между другото". Но ако имате малки деца и искате те да имат здрави зъби, сега е времето да направите грижата за своите и техните зъби приоритет.

### 1. Започнете рано
Най-подходящото време да започнете да приучавате детето към устна хигиена е още с появата на първият зъб. Макар бебето да не се храни с друго освен мляко и първите му зъбчета да се самопочистват от обилната слюнка, вие трябва да започнете да се грижите за тях веднага след пробива им. Това провокира вниманието на детето и създава навик. А за всички въпроси относно грижата за първите зъби изтеглете книгата ми ["Първите зъбки: от А до Я"](https://bezkaries.com/books/)

![как да научим детето да се грижи за зъбите си](/images/posts/teethcleaningroutineforkids.jpg)

<!-- more -->

### 2. Включете цялото семейство

За малките деца, родителите са най-важният пример за поведение. Може би вече сте забелязали как детето използва ваши фрази или копира начина по който седите, храните се, общувате с другите. Бъдете добър пример за подражание като показвате как вие се грижите за зъбите си. Нека мама и татко го взимат със себе си в банята. Можете дори да му позволите да огледа зъбите ви и да ги почисти с четката, ако прояви интерес. Внимавайте, защото обикновено децата искат бързо да пъхнат в устата си вашата четка. Внимателно обяснете че всеки си има лична четка и му дайте неговата за неговата уста.


### 3. Дайте избор 

Не е подходящо да давате избор дали зъбите да се мият или не. На този етап създаването на рутина зависи изцяло от вас. Но за да насърчите това можете да дадете избор кога да се случи измиването - след като прочетем книжката/изпеем песничката/изгледаме филмчето или преди това. Позволете да избере само цвета или героите на четката си.<br />
За много деца пастата за зъби е факторът който възпрепядства практикуването на устна хигиена. Въпреки че пастата може да бъде много полезен инструмент в грижата за зъбите, първо се съсредоточете върху създаването на навик всяка сутрин и вечер детето да вземе четката в ръка и да изчетка зъбите си. След това постепенно въведете паста, като имайте под ръка поне 2-3 вида. Това е полезно не само защото ще поддържа интереса на детето, но и ще сменяте полезните (а понякога и не толкова полезните) съставки, които се съдържат в пастите за зъби. Добра идея е да експериментирате и с домашни рецепти. В групата [Живот без кариес](https://www.facebook.com/groups/304559753355093/?ref=group_header) можете да откриете много такива.

### 4. Останете позитивни

Някои родители оставят разочарованието да вземе превес и имат силно негативни реакции, когато детето отказва да мие зъбите си. Дори вашето дете да свиква бавно с идеята за четкането на зъбите, не губете надежда и не му се карайте. Дори да е много изкушаващо не заплашвайте детето със посещение при зъболекаря. Реплики като "Ако не си миеш зъбите, ще имаш кариес и ще те заведа на зъболекар" е крайно вредна тактика, която освен че всява страх у детето, изгражда и недоверие към лекарската професия.<br />
Вместо това използвайте позитивни поощрения. Много семейства имат успех като отбелязват всеки ден, в който зъбите са измити на стенния календар или върху специална карта, поставена на видно място у дома. Когато се съберат 7 поредни дни без пропуск детето получава специална награда: например 15 минути повече от обичайното време за компютърни игри, нова книжка или друго любимо занимание. Не е подходящо наградата да е храна, особено сладка.. едва ли има нужда да обяснявам защо.


### 5. Какво да не правите
Много често срещам съвети когато приучаваме децата да мият зъбите си, да използваме песничка или дори специален танц. От няколко години дори има видео игра за смарт-устройство при която четкащите движения на детето задвижват герой който трябва да стигне от точка А до точка В, като цялата игра трае три минути. Моето мнение е че не трябва да превръщаме миенето на зъбите в игра. Разбира се позитивната нагласа е задължителна, но игрите фокусират вниманието на детето не към миенето на зъбите. А всъщност най-важното при изграждането на полезен и ефективен навик е **съзнателното четкане** - позицията на четката в ръката, посоката на четкане "от червено към бяло" и избягването на хоризонтални движения.




