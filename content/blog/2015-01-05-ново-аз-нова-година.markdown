---
kind: article
title: "Новото Аз през Новата година"
created_at: 2015-01-05 
published: true
comments: true
tags:
categories:
- Мотивация
- Здраве
---
![Нова Година](/images/posts/Newyear.jpg){:width="450px"}

Новата година носи толкова много възможности, идеи, планове и време за да изпълним всичките. Всеки е пълен с надежда, сила и вяра в себе си и запретва ръкави да постигне целите си. Истината обаче често е, че част от Новогодишните решения се стопвяват със снега и не достигат даже до Свети Валентин.

Новогодишното обещание е точно това - обещание; Намерение да правиш нещо от този ден нататък и да създадеш или премахнеш навик. Лесно е да обещаеш, трудното идва после. 

Защо се получава така? Повечето хора си поставят нереалистични и много високи цели и бързо губят мотивация, тъй като промените са големи и резки. За да постигнете истинска промяна в което и да е направление на живота си трябва да правите малки, но уверени стъпки. Изберете три до пет неща за цялата година, които да промените и се придържайте към плана.

<!-- more -->

- Да започнете да спортувате редовно
- Да отделяте повече време за себе си
- Да започнете да четете повече
- Да откажете цигарите 
- Да заслужите повишение
- Да отделяте повече време на децата си
- Да започнете да живеете по-здравословно
И така нататък...

В контекста на последното ви предлагам следните малки стъпки, които ще ви донесат по-добро здраве и сила, за да се справите с другите обещания:

1. **Без електронни устройства в спалнята**: телефон, лаптоп, телевизор, таблет, музикален плейър - вън! Това вероятно ще е най-голямата промяна и най-трудният навик за премахване! Но си заслужава! Циклите на сън се влияят пряко от светлината, а изкуствената синя светлина има сериозно негативно влияние. Проблеми като раздразнение, невъзможност за концентриране и изтощение още от сутринта могат да се преустановят, ако спрете да облъчвате мозъка си със синя светлина до момента на заспиването. За да получите почивката, която заслужавате и ще ви даде сили за предизвикателствата на новият ден, опитайте сън без технологични устройства в близост до леглото.

2. **Започнете да консумирате животинско органно месо веднъж седмично**. Не веднъж съм [казвала](/blog/2014-07-27-%D1%85%D1%80%D0%B0%D0%BD%D0%B0%D1%82%D0%B0-%D0%BA%D0%B0%D1%82%D0%BE-%D0%BB%D0%B5%D0%BA%D0%B0%D1%80%D1%81%D1%82%D0%B2%D0%BE-%D1%87%D0%B5%D1%80%D0%B5%D0%BD-%D0%B4%D1%80%D0%BE%D0%B1/) колко по-ценни са органите на животните, в сравнение с мускулното месо. Те съдържат високи количества ценни мазнини и лесно усвоими витамини. Рибеното масло е един от най-важните продукти, които трябва да приемате ежедневно. То подпомага мозъчната дейност и обмяната на веществата в клетките. Повече по темата - скоро в блога.

3. **Пазарувайте и приготвяйте зеленчуците за цяла седмица**. За да не си намирате извинение за липсата на зеленчуци в храната има едно лесно решение: пазарувайте количеството за седмицата в почивният си ден. Преди да приберете всичко в хладилника, измийте, нарежете и подгответе в удобни кутии. Така през следващите седем дни ще имате нужда само от няколко минути за да овкусите салатата или да задушите малко броколи за гарнитура например. Ще видите колко по-удобно, бързо и лесно става готвенето всеки ден.

4. **Спрете консумацията на подсладени напитки**. Да, знам че и това съм казвала преди[1](/blog/2014-05-05-%D0%BD%D0%B0%D0%B8%D1%81%D1%82%D0%B8%D0%BD%D0%B0-%D0%BB%D0%B8-%D0%B7%D0%B0%D1%85%D0%B0%D1%80%D1%82%D0%B0-%D0%B5-%D1%82%D0%BE%D0%BB%D0%BA%D0%BE%D0%B2%D0%B0-%D0%B2%D1%80%D0%B5%D0%B4%D0%BD%D0%B0/),[2](/blog/2014-06-15-%D0%BA%D0%B0%D0%BA-%D0%B4%D0%B0-%D1%81%D0%B5-%D0%BE%D1%82%D0%BA%D0%B0%D0%B6%D0%B5%D0%BC-%D0%BE%D1%82-%D0%B2%D1%80%D0%B5%D0%B4%D0%BD%D0%B8%D1%82%D0%B5-%D0%BD%D0%B0%D0%B2%D0%B8%D1%86%D0%B8/),[3](/blog/2014-08-02-%D0%BF%D0%B5%D1%82-%D1%81%D1%82%D1%8A%D0%BF%D0%BA%D0%B8-%D0%BA%D1%8A%D0%BC-%D0%B7%D0%B4%D1%80%D0%B0%D0%B2%D0%BE%D1%81%D0%BB%D0%BE%D0%B2%D0%BD%D0%BE-%D1%85%D1%80%D0%B0%D0%BD%D0%B5%D0%BD%D0%B5/), но наистина е време да спрете да тровите тялото си с тези течни-химични-захарни смеси, които ви се продават като безалкохолни напитки. Газирани, сокове, фрешове, плодови шейкове и какво ли не - всички те нямат място в ежедневието ви. Най-голяма вреда оказват върху развиващият се детски организъм, така че ако купувате за семейството си подобни напитки трябва да преустановите този навик още сега. Освен всичко, те са висококалорични и повишават риска от затлъстяване и диабет и при деца, и при възрастни.

5. **Включете кокосови продукти в менюто си**. Кокоса и кокосовата мазнина имат уникален състав от мастни киселини - 90% от тях са наситени. Това прави кокосовото олио изключително устойчиво на окисление и загряване и е най-подходящата мазнина за готвене на високи температури. Освен това кокосовите продукти имат почти пълен набор от средноверижни триглицериди, които биват директно превръщани в кетони и използвани за енергия, без да се складират в тялото. Кетоните могат да се използват и за енергия за мозъка. Лауриловата киселина, която се намира в кокоса пък е много ефективна в борбата с патогени. Кокосовото масло може да помогне и в редуцирането на теглото, защото дава бърза енергия и засилва чувството на ситост. По-подробно за ползите от кокосовото масло ще можете да прочетете скоро.

Сега искам да ви пожелая една усмихната, здрава и успешна година, в която да постигнете перфектен баланс между ума, духа и тялото си. Защото само тогава човек се чувства наистина щастлив и удовлетворен.