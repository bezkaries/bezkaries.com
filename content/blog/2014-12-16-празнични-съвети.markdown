---
kind: article
title: "Празнични съвети за здравословно хранене"
created_at: 2014-12-16 
published: true
comments: true
tags:
categories:
- Хранене
- Мотивация
- Здраве
--- 
Зимните празници идват с пълна сила - именни дни, фирмени банкети, Бъдни вечер, Коледа, Нова Година. Кой от кой с по-обилни трапези, поляти с още по-обилни количества алкохол.


Знаете, че трудно ще устоите и все пак ви се иска да има начин да не прекалите и да не се чувствате гузно след това, нали?

Ето моите съвети **как да се насладите на празниците** и да се разминете с излишните калории.

1. **Най-важното на празника са хората**, а не храната. От кога чакате празниците, за да си починете, повеселите и да се съберете със семейството и приятелите си, част от които са се върнали от чужбина или от другият край на България? Има толкова много неща, които трябва да си разкажете или просто да поседите заедно както когато бяхте деца. Е, използвайте тези безценни моменти и ги посветете на хората и на празничното настроение. Не съсредоточавайте празника си до една отрупана маса с храна и чинията пред вас. **Общувайте** с хората, сменяйте мястото си, така че да имате възможност да си кажете по нещо със всеки, **танцувайте** и се включете в игрите на децата. **Празнувайте истински!**

2. Избягвайте **течните калории** на празничната трапеза. Празниците са повод да си позволите алкохол и напитки, които не се консумират ежедневно. Но често под влияние на приповдигнатото настроение и веселата компания лесно се прекалява. Моят съвет е да избягвате подсладените напитки, бирата и екзотичните коктейли. По-добре изберете **малко количество концентрат** и **чаша вино**, отколкото да изгубите мярката с бира или подсладен вермут или ром. А за да избегнете страничните ефекти от алкохола редувайте всяка алкохолна напитка с **чаша вода**. По този начин ще изпиете по-малко, ще избегнете дехидратацията и главоболието на сутринта. За газираните напитки вече знаете - те са течна отрова за вашето тяло и нямат място на хубавите празнични събирания.

3. **Хранете се нормално** през целият ден. Много хора приемат стратегията да "се пазят" през деня, за да могат да ядат колкото искат на вечеря. Това не е разумно, защото до вечерта първо ще сте огладнели прекалено много и второ: стомахът ви ще се е свил и шансът да "се натъпчите" и да имате стомашни болки и неразположения е почти 100%. По-добрият избор е да хапнете два пъти през деня лека и не обемна храна, която да ви даде **енергия и тонус**. Изберете малко количество протеин (парче чисто месо, яйце, сирене), порция зеленчуци и малко полезни мазнини - няколко маслини, 10тина ядки, половин авокадо. Може да добавите и междинно хранене с плод, ако вечерята ще се забави. Така няма цял ден да мислите за храна и когато седнете на масата да изгубите контрол. Бъдете **умерени** в порциите и яжте **бавно**.

4. Не пропускайте редовната **физическа активност**. Празниците не са повод да мързелуване, а напротив: те са **време, в които да се посветим на себе си и на хората и нещата които обичаме и ни правят щастливи**. Ако имате тренировъчна програма няма никаква причина да я променяте или още повече прекъсвате, само защото не ходите на работа. Именно сега ще имате време и енергия да се раздадете още повече в тренировките. Може да поспите повече сутрин, но тренировките трябва да си вървят по план. Ако пък не тренирате нищо специално, свободните дни са идеално време за **ободряваща разходка** с децата или приятелите ви. Макар и зимно, времето предлага по-слънчеви часове, в които може да се раздвижите на чист въздух. Ако пък сте извън града вариантите за разходка стават още по-разнообразни. Поставете си за цел да се разхождате всеки един от почивните дни поне по един час и ще видите колко **по-отпочинали и доволни** ще сте, когато дойде време да се връщате на работа.

5. Пригответе **здравословни варианти на популярните празнични ястия или десерти**. Като хора, които се грижат за здравето си и внимават с какво гориво зареждат тялото си, вие трябва да обръщате внимание и на здравето на близките си. Ако **хората, които обичате** не са здрави, няма как вие да се чувствате добре. По тази причина можете да се погрижите за всички като се заемете с приготвянето на **здравословна и вкусна празнична вечеря** или поне да приготвите любимите си здравословни ястия. Направете вкусни десерти от ядки, сушени и пресни плодове и кокосово масло; заменете белият ориз в сърмите с по-полезна зърнена култура като киноа или просо; изберете по-качествено месо и пропуснете колбасите и луканките със съмнителен произход. Импровизирайте и съм сигурна, че всички ще останат очаровани от вашият **ентусиазъм и грижа**.

6. **Опитайте от всичко**, което ви се яде, но си сипете само веднъж. Колкото и да се стараем да заобикаляме висококалоричните и вредни изкушения, те просто по някакъв магически начин попадат пред погледа ни: топла питка от бяло брашно, сочна мазна баница и лепкава от сладост баклава - всички са изкушаващи и толкова близо. Има ли как да устоим? Лично аз отдавна не се изкушавам от такива храни, защото знам, че няма да донесат нищо ценно за тялото ми: те са просто моментно удоволствие за устата. Но дори и да се изкуша ето какво правя: сипвам си само по веднъж. Може да взема например 2 парчета баница или 5 дребни сладки или бонбона, но ги слагам в чинията пред мен и не посягам втори път. Колкото-толкова. Разбира се, не е добра идея да се презапасите с половината тава от баклавата. В крайна сметка опита показва, че човек не изяжда дори и половината от сервираното, тъй като често "очите са по-големи от стомаха".

7. Ако прекалите **не се самонаказвайте** и не гладувайте на другият ден. И все пак ако след всички съвети не сте успели да се опазите и храната и алкохола са ви дошли в повече, какво да правите? Със сигурност най-лошият вариант е да се самобичувате с глад и лишения ден или два след празника. Ако не се чувствате добре и нямате апетит - не яжте. Но ако изпитвате глад, по-добре е да хапнете нещо леко - например купа пилешка супа или салата с протеин. По този начин ще **хидратирате тялото** си и няма да се измъчвате от глад. Лишаването от храна ще доведе до порочен кръг: глад, натъпкване, чувство за вина, отново глад и т.н. И както се казва в една популярна приказка: Човек не дебелее в дните от Коледа до Нова Година, а през дните от Нова Година до Коледа!<br />
![Снежко](/images/posts/Snow.jpg){:width="450px"}<br />

**Весели празници!**



































