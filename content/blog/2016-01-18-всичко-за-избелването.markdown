---
kind: article
title: "Всичко, което трябва да знаете за избелването на зъби"
description: "Оцветяванията на зъбите могат да се дължат на външни или вътрешни фактори.
Друга причина поради която зъбите започват да пожълтяват е възрастта."
created_at: 2016-01-18
published: true
comments: true
tags:
--- 

“По дрехите посрещат…” никога не е било по-валидно твърдение, отколкото днес. Съвременният човек обръща огромно внимание на външният вид не само на дрехите, но на истинските белези на здраве и красота: лъскава коса, спретнат маникюр, бели и здрави зъби.

###Защо зъбите ми се оцветяват?
Оцветяванията на зъбите могат да се дължат на външни или вътрешни фактори.
Най-често срещаните външни фактори са употреба на кафе, чай, вино, тютюн.
Най-често срещаните вътрешни фактори са прием на флуор, някои медикаменти и антибиотици, травма, кореново лечение.
Друга причина поради която зъбите започват да пожълтяват е възрастта. Причината е изтъняващият слой емайл и прозиращият под него жълтооцветен дентин.<br />

<!-- more -->

###Кой метод за избелване е най-подходящ за мен?
Преди да изберете метод за избелване трябва да знаете рисковете, които могат да донесат различните методи за вашите зъби. В тази статия ще можете да прочетете на кратко описание на различните методи и за какви случаи са подходящи. В случай, че имате още въпроси трябва да се консултирате със своят зъболекар и да изберете заедно най-подходящият метод за вас.

###Кои са най-често срещаните методи и средства за избелване?

**Избелване с висока концентрация водороден пероксид** (над 30%) Този метод е най-често прилаганият в зъболекарските кабинети и с най-много странични ефекти: изтъняване на емайла, чувствителност на зъбите, повишен риск от кариеси, изгаряне на венците, отдръпване на венците, алергични реакции, изронване и отчупване на парчета от зъба. Честата употреба на препарати за избелване на зъбите се изследва за развитие на ракови клетки в лицево-челюстната област. За съжаление този метод налага честа употреба, защото изтъненият емайл задържа много повече оцветявания, което води до поява на нови, по-големи оцветявания. Моето лично мнение е, че този метод е неприложим за хора и причинява повече вреда, отколкото полза.

**Избелване с избелваща паста за зъби**: активните съставки в пастите за зъби с избелващ ефект са различни съединения, които освобождават кислород. Механизмът е същият като при избелването с водороден пероксид, но с по-ниска концентрация (около 3%). Някои от пастите съдържат твърде абразивни вещества, които буквално остъргват повърхностния слой на емайла по механичен начин. Подходящо е подобни пасти да се използват след консултация със зъболекар.

**Избелване с ниска концентрация на водороден пероксид/кислородна вода (до 1.5%)**: може би ще се изненадате, но това е един от биологичните методи за избелване на зъбите. Причината е, че в тялото се произвежда водороден пероксид. След медицинско изследване се установява, че в дробовете, бъбреците и червата се произвежда малки количества кислородна вода. Жабуренето с разредена кислородна вода помага за избелването на външните оцветявания по зъбите.

**Избелване със сода**: някои зъболекари твърдят, че содата е твърде абразивна и може да доведе до изтриване на емайла. По скалата за абразивни вещества [RDA](http://c2-preview.prosites.com/131248/wy/docs/131248_rdh%20sheet.pdf,) содата има стойност 7, което я прави доста мека. Лично аз смятам, че содата може да се ползва от хора, които имат здрави венци, без оголване на корена на зъба(гингивални рецесии) или пародонтални заболявания. Содата, приложена локално, с голям успех премахва петната и оцветяванията от външни фактори.

**[Избелване с активен въглен](http://www.bezkaries.com/blog/2014-03-07-%D0%B8%D0%B7%D0%B1%D0%B5%D0%BB%D0%B2%D0%B0%D0%BD%D0%B5/)** - тук ще намерите повече за този метод. Той е подходящ за повечето хора, но трябва да се използва за ограничено време. Активният въглен има свойството да абсорбира минерали от средата в която се намира. По тази причина продължителната му употреба може да намали реминерализационният потенциал на слюнката и с това да спадне естествената защита от кариес.

**Избелване с кокосово масло**: този метод няма никакви противопоказания, като дори ще помогне да се намали възпалението на венците и ще подобри качеството на микробния биофилм по зъбите. Представлява продължително жабурене на устата с висококачествено растително масло (кокосово, сусамово, бадемово, зехтин). Една супена лъжица масло се поставя в устата под езика и с помощта на бузите и устните се жабури около 10- 20 минути. Маслото задължително се изплюва, защото след процедурата е събрало много токсини и бактерии. Ще разберете, че сте направили правилно жабуренето по промененият цвят на течността: маслото е станало белезникаво или бяло и има много малки мехурчета като пяна. 

**Избелване с куркума**: както избелването с масло, куркумата като изцяло натурален продукт няма сериозни контраиндикации. Тя също има противовъзпалително и антимикробно действие. Разбира се, длъжна съм да предупредя че куркумата освен, че ще избели зъбите ви, ще оцвети в оранжево, четката ви за зъби, мивката, банята и всичко наоколо. Поради тази причина аз нямам ного опит с нея, но хората които я използват се заклеват в страхотният й ефект.

**Избелване с глина**. За мен това е най-щадящият механичен метод за премахване на оцветявания. Бялата каолинова глина е много фин абразив, с мек полиращ ефект. Глината се влага в някои от реминерализиращите пасти за зъби (домашни и индустриални), тъй като съдържа голямо количество минерали. Подходяща е за използване от повечето хора, с повишено внимание от хората с рецесии на венеца или пародонтит.

###Какви резултати да очаквам от избелващите процедури у дома?
Знам, че всички искаме да постигаме резултати от усилията си днес, тук и сега. За съжаление или за радост, нашите тела не могат да изпълнят днешните ни желания още вчера, така че най-добри резултати ще получите ако сте постоянни и търпеливи. Комбинирането на няколко метода също води до по-добри резултати. Използването на средствата за избелване изисква време, в което да оставите продукта да действа, така че не забравяйте да следвате указанията. 

###А как да сте сигурни, че даден метод действа?
Просто си направете снимки. Усмихнете се широко и се снимайте. Повторете след месец. Не забравяйте да се снимате на едно и също място, с едно и също осветление и по едно и също време през деня.

Споделете мнение в коментарите, ако сте изпробвали някои от тези методи и какъв е бил резултата. 