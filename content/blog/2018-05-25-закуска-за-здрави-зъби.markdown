---
kind: article
title: "Закуска за здрави зъби"
created_at: 2018-05-23
published: true
comments: true
tags:
--- 
Благодарение на съвременната наука за гените - епигенетиката, ние вече знаем че за да имаме добро здраве и живот са по-важни ежедневните ни навици, отколкото гените. Именно затова да се грижим за зъбите си всеки ден е по-важно от това да разчитаме на добрите гени от баба ни, която на 86 е със всичките зъби в устата си.

Темата за храненето е най-често засягана като начин за подобряване на здравето и качеството на живот. Но знаете ли, че всяка храна, която слагате в тялото си, му носи многообразна информация - не само калории, хранителни вещества и бактерии, но и епигенетично съобщение. Добро или лошо е то зависи от храната, която сте избрали: колкото по-близка до природаната си форма е тя, толкова по-разпознаваема е за гените.


И въпреки, че всеки следва различен хранителен режим в различни периоди от живота си, може да спазва тези прости, но със силно положително епигенетично послание съвети:


###Солена закуска

Независимо дали спазвате специален хранителен режим с изключване на цели групи храни или специфични алергени (глутен, лактоза, яйчен белтък) солената закуска е много добър избор.

За вредата от захарта вече всички сме наясно, но по-важното тук е че бактериите, които се хранят със захар и причиняват всички известни негативни ефекти във тялото се събуждат заедно с вас, и през целият ден ще напомнят високо и ясно, че имат нужда от още сладка храна. Така че вместо да рискувате да попаднете в омагьосаният кръг, изберете закуска с протеини, мазнини и умерено съдържание на въглехидрати. На мен много ми допадаше идеята за купичка топла супа за закуска през зимата - само със зеленчуци или с костен бульон, винаги се получава нещо вкусно и питателно. Солена закуска може също да е омлет, бъркани или варени яйца. Част от снощната салата или пържола също могат да се впишат в първото хранене за деня, ако спрете да мислите за него като за закуска. Авокадо, маслини, ядкови тахани и накиснати семена и ядки в различни комбинации. Дори свареното просо със масло и сирене може да мине съвсем успешно за кус-кус. Вариантите са много - условието е без захар, тесто и плодове, т.е. цяла, непреработена храна с преимущество на мазнини и протеини.


###Периодично гладуване

Периодичното гладуване е друг много успешен начин за поддържане на оптимално здраве и метаболизъм. [Изследвания по темата](https://www.ncbi.nlm.nih.gov/pubmed/25470548) доказват, че периодите на глад и хранене оказват влияние върху метаболизма както на човека, така и на бактериите населяващи тялото му. Съвременният начин на живот и хранене влияят както на човешките гени, така и на гените на съвкупността от бактерии в тялото (микробиом). Много от генетичните промени при микроорганизмите могат да доведат до стартиране и развитие на дадено заболяване, включително проблеми със зъбите, кариеси, лош дъх, подвижни зъби и т.н. Особено ефективен е фастинга срещу бактериите, които причиняват възпаление на венците. Периодът на гладуване дава възможност на бактериите, които са нормални за устата да се развият, преди да започнат да се развиват болестотворните. Това може също да помогне да се нормализира храносмилането, хормоните участващи в храненето и теглото.

Периодичното гладуване може да варира като периода на гладуване е от 12 до 16 часа за 24ч. С други думи: пропускате закуската. Лично аз през топлите месеци спазвам този режим и смятам, че имам много ползи. Първото ми хранене за деня е в 14 ч., а последното в 20ч.
Друга форма на периодично гладуване е да се редуват 5 дни с храна и 2 дни без за една седмица, но се прави задължително под лекарски контрол. [Още по темата за периодичното гладуване](http://www.bezkaries.com/blog/2014-11-11-%D0%B7%D0%B0%D0%BA%D1%83%D1%81%D0%BA%D0%B0/)


Така че ако искате да промените резултатите, сменете подхода. Солена закуска или без закуска - оставям избора за вас.
