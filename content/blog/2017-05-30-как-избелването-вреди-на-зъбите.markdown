---
kind: article
title: "Как избелването уврежда зъбите ви?"
created_at: 2017-05-30
published: true
comments: true
tags:
--- 
Да пиша "Какво не е наред с конвенционалното зъболечение?" никога не е било сред приоритетите ми. Ако сте чели блога ми и преди, вероятно знаете, че аз се фокусирам най-вече върху нещата, които ни помагат да имаме здрави зъби по естетвени за човешкото тяло начини.

Темата за избелването обаче се оказа все по-актуална, четена и търсена. И въпреки че съм писала за [Всичко, което трябва да знаете за избелването на зъби](http://www.bezkaries.com/blog/2016-01-18-%D0%B2%D1%81%D0%B8%D1%87%D0%BA%D0%BE-%D0%B7%D0%B0-%D0%B8%D0%B7%D0%B1%D0%B5%D0%BB%D0%B2%D0%B0%D0%BD%D0%B5%D1%82%D0%BE/) и съм споделила моят метод за [Безвредно избелване с активен въглен](http://www.bezkaries.com/blog/2014-03-07-%D0%B8%D0%B7%D0%B1%D0%B5%D0%BB%D0%B2%D0%B0%D0%BD%D0%B5/), реших че трябва да дам гласност за ефектите, които следват едно наглед безобидно избелване.


![whitening1](/images/posts/whitening1.jpg)

<!-- more -->

Официалното становище в съвременните научни среди е, че негативните ефекти от избелването са **повишена зъбна чувствителност** и **възпаление на венците**.
Но задълбочавайки се в научни изследвания се оказва, че има още много неприятни усещания, които можете да наблюдавате в устата си след избелване. Например:<br /> 
- емайлът на зъбите става грапав и мек<br /> 
- увеличава се риска от счупване на зъб или части от зъби<br /> 
- увеличава се риска от разлепване, счупване на пломби<br /> 
- увеличава се деминерализацията на емайла (разтварянето му в слюнката под действието на киселини)<br /> 
- нарушава се естетиката, заради несъвместимост на цвета между избелените зъби и вече налични пломби в устата<br /> 

####Колко чести са тези оплаквания?
В [Европейско проучване](http://ec.europa.eu/health/ph_risk/committees/04_sccp/docs/sccp_o_122.pdf), което обхваща 8143 зъболекари, 91% от тях са прилагали избелващи процедури на пациентите си. 62.2% докладват за свръхчувствителност, 45.9% наблюдават възпаление на венците, 2.1% регистрират системни ефекти (такива, които обхващат и други органи освен устата), and 18.8% не наблюдават странични ефекти.

##Свръхчувствителност на зъбите
**На какво се дължи:** Зъбният емайл, макар да е най-твърдата структура в човешкото тяло има микроскопични пори по цялата си дебелина. Тези малки дупчици пропускат избелващият агент навътре към зъба и оксидират всички петна, които са променили цвета му. По този начин емайла става отново бял.<br /> 
**Защо е проблем:** Освен емайла, и дентинът е порест, дори много повече. Това позволява на избелващият агент да навлезе все по-навътре и дори да създаде възплителен отговор от пулпата (чувствителност, болка, оток). Когато избелването се прави при здрави зъби, с добре минерализиран емайл и се следва стриктно времето за експозиция на избелващото вещество, чувствителността на зъбите в повечето случаи отшумява за няколко дни до седмица. Но когато има нарушения в структурата на емайла като деминерализирани участъци или изтънен емайл от предишни избелвания, има вероятност да се стигне до необратимо възпаление на пулпата със силна болка и нужда от кореново лечение. Всъщност в [едно изследване](https://www.ncbi.nlm.nih.gov/pubmed/22616927) на хора, които са използвали домашна избелваща система 13,8% от тях се оттеглят от него, поради нетърпими болки в зъбите. 70% от останалите съобщават за повишена чувствителност на зъбите.<br /> 
**Моето мнение:** Аз вярвам, че всичко, което слагаме в устата си трябва да ни помага да имаме по здрави зъби и да влияе положително на целият организъм. За мен използването на химически агенти, които причиняват възпаление в дълбоките слоеве на зъбите, е крайно притеснително. И да, може би не е най-страшното нещо на света; може би наистина белите зъби са по-важни за някого в този момент и тялото му ще се пребори с този стрес. Въпросът е до кога имунната система ще успее да потиска възпалението и кога ще се пречупи.

![whitening2](/images/posts/whitening2.jpg)

##Възпаление на венците
**На какво се дължи:** Силно токсичните химикали, които служат за избелването на зъбите са унищожителни за нежната тъкан на венците. При недобра (или никаква) изолация на меките тъкани, изтичането на избелващият агент може буквално да ги "изпържи".<br /> 
**Защо е проблем:** Гингивалните тъкани(венците, небцето) имат големи възстановителни способности. Сигурна съм, че на всеки се е случвало да изгори небцето си с гореща храна или напитка. Болката е силна, но отминава бързо, а до два-три дни няма и помен от изгореното. Но отново... защо да причиняваме този стрес на деликатните венци, като всъщност в един момент много от хората започват да ги губят необратимо по една или друга причина: повече за [проблемът с оголените зъби и отдръпнати венци](http://www.bezkaries.com/blog/2016-11-02-%D0%BE%D1%82%D0%B4%D1%80%D1%8A%D0%BF%D0%BD%D0%B0%D1%82%D0%B8-%D0%B2%D0%B5%D0%BD%D1%86%D0%B8/). Друга причина да обмислите отново избелването е, ако често получавае афти, рани в устата, рагади (болезнени цепнатини в ъглите на устата). Всички тези състояния говорят за намален имунитет и всяко третиране с силно концентриран химичен препарат ще влоши състоянието ви.<br /> 
**Моето мнение:** С риск да ви доведа до параноично състояние ще ви споделя, че съм чела в **не едно** [изследване](https://www.ncbi.nlm.nih.gov/pubmed/16488181) че високите концентрации на водороден пероксид водят до мутации на клетките и повишават риска от рак на устата.

##Загуба на емайл/деминерализация
**На какво се дължи:** Загубата на емайл е много сериозно нещо, що се касае до здравето на зъбите. В [скорошно проучване](https://www.ncbi.nlm.nih.gov/pmc/articles/PMC4319295/table/T2/) беше установена загубата на емайл според различната концентрация на избелващия агент. Оказва се, че при настолно избелване със специална лампа и 35% концентрация на водороден пероксид (стандартната концентрация, използвана от зъболекарите) загубата на емайл, 24 часа след процедурата е средно 8,5%. За сравнение: концентрация на избелващият агент 15% и без специална лампа, загубата на емайл е 1,3%. Добрата новина е, че телата ни обикновено успяват да се справят с деминерализираният емайл, но колкото по-честа и голяма е загубата на емайл, толкова по-трудно се възстановяват щетите.<br /> 
**Защо е проблем:** Макар загубата на емайл да е временна, ако [четкате зъбите си несъзнателно](http://www.bezkaries.com/blog/2017-05-18-%D1%82%D1%80%D0%B8-%D0%B3%D1%80%D0%B5%D1%88%D0%BA%D0%B8-%D0%BF%D1%80%D0%B8-%D0%BC%D0%B8%D0%B5%D0%BD%D0%B5-%D0%BD%D0%B0-%D0%B7%D1%8A%D0%B1%D0%B8/) и твърде грубо рискувате да изтриете още по-голяма част от вече изтъненият емайл. Това може да се превърне в омагьосан кръг, който да доведе до следващи проблеми.<br /> 
**Моето мнение:** Деминерализацията и реминерализацията са естетсвено редуващи се процеси в устата. Здравите зъби се дължат на много крехък баланс между тях. За мен е крайно нежелателно умишлено да се нарушава това развновесие, тъй като практиката показва, че последствията често идват късно, но сигурно.

##Риск от счупване на зъб
**На какво се дължи:** До сега коментирахме вредата от избелващите агенти върху емайла. Най-сериозният проблем всъщност е когато избелването достигне до дентина, който е много по-мек и порьозен. Това най-често се случва, когато се избелват зъби, чиито [венци са отдръпнати и част от корена е оголен](http://www.bezkaries.com/blog/2016-11-02-%D0%BE%D1%82%D0%B4%D1%80%D1%8A%D0%BF%D0%BD%D0%B0%D1%82%D0%B8-%D0%B2%D0%B5%D0%BD%D1%86%D0%B8/). В [това изследване](https://www.ncbi.nlm.nih.gov/pubmed/17374116?dopt=Abstract), заключението на авторите е, че зъболекарите, които прилагат избелващи процедури трябва много добре да обмислят лечението, ако пациентът има оголен дентин, дори и на неизбелваните зъби.<br /> 
**Защо е проблем:** Едва ли има нужда да обяснявам защо един счупен зъб е проблем. Болката, невъзможността да се храним, неколкократни посещения в зъболекарския кабинет за лечение, високата цена и нуждата от специални грижи за коронката в последствие долу-горе описват сценария.<br /> 
**Моето мнение:** Въпреки че в денталните журнали срещнах и десетки изследвания, които твърдят, че "избелването на зъбите е безопасно и може да доведе до минимални промени в структурата на емайла и другите зъбни тъкани като формиране на деминерализирани участъци, повишена грапавина на емайла и лек оток във венците" аз не смятам, че тези ефекти са пренебрежими. И по-точно ако за мен са пренебрежими, сигурна съм че за тялото ми не са и то дълго ще възстановява щетите.

![whitening3](/images/posts/whitening3.jpg)

####В крайна сметка, ако решите да избелвате зъбите си, ето моите съвети:
1. Използвайте НИСКА концентация на избелващото вещество. Водородният пероксид е естествен за тялото метаболит: някои от клетките на имунната система произвеждат ниска концентрация водороден пероксид (~1%), за да се борят с "лошите бактерии". 
2. [Почиствайте зъбите си осъзнато](http://www.bezkaries.com/blog/2017-05-18-%D1%82%D1%80%D0%B8-%D0%B3%D1%80%D0%B5%D1%88%D0%BA%D0%B8-%D0%BF%D1%80%D0%B8-%D0%BC%D0%B8%D0%B5%D0%BD%D0%B5-%D0%BD%D0%B0-%D0%B7%D1%8A%D0%B1%D0%B8/), след като сте се подложили на процедура за избелване. Не използвайте избелващи пасти, тъй като те често съдържат абразив, който може да изтърка още повече вече изтъненият емайл.
3. Попитайте лекаря си за избелване с [ниски концентрации карбамид пероксид](https://www.ncbi.nlm.nih.gov/pubmed/28387186). Проучвания показват, че той навлиза по-малко във вътрешните слоеве на зъбите и по-трудно достига зъбната пулпа. Това го-прави по-щадящ и намалява риска от възпаление и болка в зъбите.


