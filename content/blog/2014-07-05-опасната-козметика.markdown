---
kind: article
title: "Опасната 'натурална' козметика"
created_at: 2014-07-05 
published: true
comments: true
tags:
categories:
- Здраве
- Красота
--- 
Кой не иска да е вечно млад и красив? Никой не би отказал, нали? Хубавото е, че съвременната козметична индустрия предлага феноменална колекция от разкрасяващи, подмладяващи, освежаващи, възстановяващи, отслабващи, стягащи, слънцезащитни, антицелулитни, против бръчки и срещу пъпки, за блестящи зъби и коса, за слънчев загар и срещу напукани пети, и какви ли още не продукти. Наистина не мога да изброя всички, защото най-малкото не съм запозната с тях. **Знаем ли обаче с какво се мажем?**

<!-- more -->

Първо да поговорим на кратко за кожата. **Човешката кожа е много интересен орган.** Знаете, че тя служи за бариера срещу външни влияния и пази цялото тяло и неговите мускули, органи и тъкани. Друга важна функция е, че през нея се освобождават част от излишните течности и токсини. Също така, през нея могат да навлязат различни вещества. Това става по два начина: чрез проникване и абсорбиране.
**Проникването** в кожата представлява навлизането на дадено вещество между най-горния (рогов) слой и най-долния (базален) слой. Например пигментът при татуиране.<br />
**Абсорбирането** представлява преминаване на веществото през кожната бариера и навлизането му в кръвта. Това е процес, който се използва в медицината и почти не се използва в козметиката.

**А какво прониква и какво не в кожата?** Кожата ни е напълно непропусклива за водата и всякакви водни разтвори. Нито навътре, нито навън. Ако това не беше така, вероятно след всяка морска баня щяхме да сме поели няколко литра вода или пък в горещите дни щяхме да сме пресъхнали като стафиди. 

Кожата е пропусклива само за вещества, които са разтворени в масло. Козметичните продукти, които проникват в кожата са на маслена основа: антицелулитни кремове, хидратиращи съставки, различни витамини и антиоксиданти. Има и съставки, които не искаме да проникват въобще: парфюм, консерванти, емулгатори, слънцезащитни съставки.<br />
**Как става проникването на полезните съставки?** Има два начина. Първият е евтин, определено не-натурален и масово се използва от козметичната индустрия. В състава на продукта се слага **разтворител** от рода на пропилен-гликол и той разхлабва връзките между клетките на кожата и улеснява навлизането на съставките. Това разбира се уврежда структурата на кожата и в последствие води до изсушаване, излющване, микроскопични язви и други по-тежки проблеми.<br />
Вторият, добрият начин за проникване в кожата е чрез "опаковане" на активната съставка в миниатюрни сфери с натурален лецитин, т.нар. **липозоми** или **нанозоми**. Продукти с такива съставки са много по-скъпи, но и много по-ефективни и безвредни.<br />
Тук искам да направя една вметка относно **етеричните масла**. Много хора смятат, че тъй като са **натурални** са безвредни. Истината е, че тъй като са масла те проникват и дори могат да се абсорбират през кожата, което означава, че могат да бъдат и опасни. Те не рядко предизвикват алергични реакции и възпаления. Имайте едно на ум, когато ги използвате. Тези при които рискът да дадат реакция е най-голям са и най-силните като аромат: канела, мента, портокал, карамфил и др. Етеричните масла се изписват на опаковките на продуктите с латинските им наименования. Ако в състава на продукта, който ползвате няма парфюм, а мирише силно, то вероятно има доста етерични масла. Това е знак да бъдете внимателни с количествата, които използвате.<br />
**Още от съставките, за които трябва да бъдете бдителни в козметиката, която използвате ще прочетете във втората част на статията.**

Сигурна съм, че много от вас, също като мен избират **натуралните продукти** не само за тези, които приемаме вътрешно, но и тези, които нанасяме върху кожата си. Тук разбира се отново има маркетингов трик. Думата "натурален" продава! Също и "био", и "растителен". Но ако на етикета е изписано "Натурален", а в състава му откриваме вещества като парафин, петролатум и други вредни за човека и природата съставки, това не е ли незаконно? Ами всъщност не! Търговците имат право да напишат на етикета "натурално" и "растително" ако има **само 1% растителен екстракт** в състава. Затова бъдете внимателни и винаги четете етикетите на кремовете, шампоаните, пастите за зъби, сапуни и др.<br />
А какво да кажем за **"био" продуктите**? Наистина ли те са **по-безвредни** за кожата? Истината е, че не е напълно вярно. Всъщност био и естествените козметични средства могат да бъдат много агресивни, тъй като растителните екстракти често са силни алергени. Т.е. винаги трябва да внимаваме за съставките на продукта и да го тестваме на малки, скрити кожни участъци. **Независимо от сертификатите и цената, която плащаме трябва да следим за реакцията на кожата.** Когато тя го "одобри", тогава означава, че продуктът е добър.

Надявам се тази статия да ви е харесала и да ви е била полезна. Ако е така, споделете я с приятелите си. **Очаквайте продължението й другата седмица.**