---
kind: article
title: "Какво можем да научим от зъбите на първобитните хора за храненето?"
created_at: 2019-01-21
published: true
comments: true
tags:
--- 
Човешката еволюция датира от преди 2.5 милиона години. През този времеви период, човешкото тяло бавно се е адаптирало към заобикалящата среда и достъпната храна. Проф. Унгър от Унивесритета в Арканзас предлага [хипотезата за "биосферен бюфет" (biospheric buffet)](https://www.youtube.com/watch?v=Tg9cBJNiHYg). Тази хипотеза се основава на предположението, че еволюцията на човешкото хранене се дължи на разнообразието от храни в различните климатични условия, в които са живели нашите предци. Промените в климата и условията на живот всякога преди са били изключително променливи, и съответно и храната се е променяла постоянно. А когато храната се променя, и видовете се променят.

<!-- more -->

![зъбите на хората от каменната ера](/images/posts/homo.jpg)
[Източник на снимката](http://bio.sunyorange.edu/updated2/summaries/prehist/73%20hominids%203.htm)

Денталната антропология е наука, която разглежда човешката уста като наследство и доказателство за еволюцията на нашият вид и храненето ни през вековете. Посредством формата, размера, химичният състав, ДНК тестове и специфичното изтриване на зъбите от дъвкателните движения, антрополозите разкриват как и с какво са се хранили първите хора. До скоро целият свят беше залян от "Палео"-вълната и няма да скрия, че и аз бях тръгнала по този път. За щастие критичното мислене ми влезе в употреба и проучвайки темата стана ясно, че хората от палеолитната епоха са имали изключително разнообразен начин на хранене, зависещ най-вече от географското местоположение на племената. Редица антропологични проучвания доказват, че през каменната ера е имало както 100% растителноядни племена, така и племена, които са се хранили с големи количества месо и животински продукти. Това, което не се е включвало в диетата на никой човешки вид до преди 150 години са силно преработените храни като зърнени брашна, захар, изкуствени добавки, оцветители и химично-произведени съставки.

![еволюцията на човешкото хранене](/images/posts/evolutiongonebad.jpg)

Всички преработени и изкуствени храни не са подходящи за храна на хората поради две основни причини: От една страна не доставят [ценни хранителни вещества](http://www.bezkaries.com/blog/2014-02-27-храни-за-здрави-зъби-част-1/) за протичане на нормалните процеси в тялото и това постепенно води до развитие на хронични дегенеративни заболявания, между които са кариеса и пародонтита. Вторият проблем на хранене, което се базира на захар, тестени храни и изкуствени добавки е че повлияват негативно [бактериите в цялата храносмилателна система](http://www.bezkaries.com/blog/2016-11-30-бактерии-и-плака/). Това е проблем, който влошава качестовто на живот и макар и по-дълго, ние живеем по-зле. Небалансирана чревна флора се свързва с развитие на сърдечно-съдови заболявания, алергии, автоимунни заболявания и т.н.<br />

От гледна точка на зъбите, днес полагаме за тях много повече грижи от всеки друг наш предшественик - [четкане с паста](http://www.bezkaries.com/blog/2014-02-19-кои-са-най-добрите-четка-и-паста-за-зъби/), [почистване с конец](http://www.bezkaries.com/blog/2016-08-10-конец-за-зъби/), [разтвори за уста](http://www.bezkaries.com/blog/2017-08-25-водата-за-уста/), [чести посещения при зъболекар](http://www.bezkaries.com/blog/2018-01-31-Как-да-изберем-най-добрият-лекар-или-зъболекар/), [прием на добавки](http://www.bezkaries.com/blog/2014-03-12-витамини/) и всички те са много важни и полезни. Но **ежедневният избор на храната, която ядем е най-важното условие да имаме здрави зъби. Защото храната е основата и ако тя не е стабилна, всички останали услия често са напразни.**<br />

Разбира се, важно е също да спим 7-8 часа на нощ, да се движим, да имаме досег с природата, да дишаме чист въздух и да пием вода, както и да се справяме ефективно със стреса... но това са теми на друг разговор.