---
kind: article
title: "Кой е виновен за всички болести?"
created_at: 2015-09-27
published: true
comments: true
tags:
--- 

Очевидно живеем във време, в което храната е важна. И по-точно живеем във време, в което не е важно дали имаш храна, а каква е тя. Сладка. Солена. Вкусна. Полезна. Здравословна. Калорична. Диетична. Въглехидрати. Добри или лоши? Протеини. Животински или растителни? Зеленчуци и плодове. Шоколад. Полезен шоколад? Водорасли и семена. Джънк фууд. Домашна. Био. Органична или преработена. ГМО. Според една статистика ежедневно правим над 100 хранителни избора.

Моят опит с осмислянето на хранителните избори датира от 15 години. Ежедневно, по няколко пъти на ден аз мисля за храната си. И знаете ли какво научих? Вече знам как влияе почти всяка храна на тялото ми, гладувала съм и съм преяждала, минала съм през хранително разстройство, вегетарианство, суровоядство, безвъглехидратно и високомазнинно хранене, и все още търся перфектният баланс. Ежедневно.

<!-- more -->

И мога да ви посъветвам следното: Не търсете проблеми там, където няма такива. **Ако се храните основно с цели, непреработени храни, не гладувате, но и не прекалявате с количествата; десертите и газираните напитки са изключение в менюто ви или липсват изобщо, храните се разнообразно и познавате сигналите на тялото си, нямате постоянни източници на стрес и спите достатъчно, то вие се храните правилно и живеете здравословно.** Можете да продължавате да правите нещата по същият начин и ще бъдете здрави и щастливи дълги години.

Но ако сте решили, че трябва да изключите някоя хранителна група (месо, животински продукти, въглехидрати или глутенови продукти и т.н.) е напълно наложително да се информирате как това ще повлияе на тялото ви. Друг случай е да се храните здравословно, но не успявате да устоите на почерпките в офиса, на гости или на настоятелната покана да си вземете от баницата на баба. Случайните похапвания, ей така между другото са голям препъни камък по пътя към здравото и силно тяло. Ако пък се подлагате на хроничен, ежедневен стрес в работата, у дома или в социалният кръг това също дава негативна отражение на здравето. Ако редовно не спите достатъчно и дори компенсирате умората със различни стимуланти, вие подлагате тялото си на голямо изпитание. Всеки избор който правите се отразява на здравето ви. Затова сте длъжни да помислите как ще ви се отрази в краткосрочен, но и в дългосрочен план. Какви ползи и негативи ще ви донесе? Храната, сънят, движението са информация, която давате на тялото си. Колкото повече положителни и обмислени избори правите, толкова по-добре и по-пълноценно ще ви служи то.

Чували ли сте за състоянието **“Бий се или бягай!”**? Повечето хора си мислят, че подобни ситуации не се случват днес: не се налага да се борят за живота и оцеляването си, поне не на такова примитивно ниво. Но какво се случва по време на “Бий се или бягай”? Складираният гликоген в мускулите и черния дроб се освобождава и кръвната захар се покачва рязко до високи стойности. Това ще осигури нужната енергия и човекът ще има сили да се бие или да бяга. Жлезите с вътрешна секреция освобождават кортизол и адреналин, за да може човекът да действа бързо, рязко, стресово. В този момент тялото иска само едно: да оцелее! С други думи: **Ако ви гони разярен лъв защитата от кариес въобще не е приоритет.** За да стане още по-ясно: Ако се повиши кръвната захар и кортизолът /хормона на стреса/ както става, когато се изпие едно кафе с Кока-Кола, информацията за тялото е същата като при среща с разяреният лъв. Само че разярен лъв няма, а човекът си седи на стола в офиса или в кафенето. Тогава тялото му се опитва да се справи със всички пикове и спадове на захар и хормони, тъй като то винаги се стреми към баланс. То прави всичко възможно да възстанови този баланс максимално бързо. И колкото по-често се налага да балансира подобни резки промени, толкова повече ценни ресурси изчерпва. Ето затова трябва да изпращате положителни сигнали на тялото си, да го зареждате с качествено гориво и да му давате достатъчно почивка. Бъдете уверени, че вашето тяло има механизмите да се пази от всички болести, бактерии, токсини, канцерогени и мутации, ако не му се налага да се бори със себе си постоянно. 

**Човешкото тяло може да поддържа здравето си без нужда от каквато и да била лекарска намеса, ако получава оптимални храна, течности, сън и движение.** Това е валидно дори за зъбите, които могат да се предпазват от кариес и възпалителни заболяваия. В следващи постове ще ви разкажа повече за това как тялото лекува кариесите по зъбите ежедневно и кое подпомага или пречи на този процес.


