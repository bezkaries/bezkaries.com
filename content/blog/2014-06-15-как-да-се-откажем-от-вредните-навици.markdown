---
kind: article
title: "Как да се откажем от вредните навици?"
created_at: 2014-06-15 
published: true
comments: true
tags:
categories:
- Здраве
- Психология
--- 
Случвало ли ви се е някога да решите да се откажете от някой вреден навик и да се провалите? На мен да! И съм сигурна, че на много от вас също!

Но защо се получава така? Нали осъзнато решаваме, че нещо е вредно за нас, че не се нуждаем от него в живота си ни и носи само негативи... и все пак е толкова трудно да спрем, да изкореним гадния навик да пушим, да си лягаме късно, да ядем чипс и т.н.

Това се случва, защото отказвайки се от нещото, вие се обричате на провал! 

<!-- more -->

За да се откажете от нещо и да нямате нужда от него в ежедневието си се налага да мобилизирате цялата си воля, а това е бързо изчерпаем ресурс. Знаете какво се случва: всеки път когато отворите хладилника виждате бутилката с Кола и се изискват сериозни усилия да не си налеете една чаша, както е било до вчера. Опитвате се да се разсеете с нещо, но след час отново стигате до хладилника и Колата пак е там... и волята ви вече не е толкова силна. 

За да премахнете един лош навик не трябва да се опитвате да СПРЕТЕ да го правите, а трябва да го ЗАМЕНИТЕ с нещо полезно.

Ето как да премахнете три вредни навика и да ги замените с полезни:

1.**Да спрете вредните газирани напитки** от типа на Кока-Кола
 
Тези от вас, които ме познават сигурно си спомнят, че до преди 3 години аз не се разделях с бутилката диетична кола. За тези, които не ме познават обяснявам: пиех литри кола на ден. С диетичната кола се изчерпваха всички течности, които приемах за деня. Тя беше напитка, служеше ми и за десерт, пиех кола преди лягане, след ставане, по всяко време. Трябва да призная, че неколкократно съм правила опити да я спра, но след максимум няколко седмици се връщах към вредния навик и наваксвах и за пропуснатите дни. Защо се получаваше така? Защото решавах, че ще спра колата и ще пия само вода. Е, колкото и благородно да звучи пиенето само на чиста вода, след като си свикнал със сладкия, газиран вкус... ами просто не се получава. Затова замених колата с газирана вода с парче лимон или лайм, изстуден плодов или билков чай, в по-студеното време топъл чай, например ройбос или мента. Така напитката все пак има вкус, без да е пълна с вредности като подсладители, оцветители и хиляда Е-та. Дори на заведение можете да си поръчате всички тези здравословни напитки, които по никакъв начин няма да ви отнемат нещо от приятното изкарване с приятели.

2.**Да спрете да похапвате между другото** чипс, бисквити, бонбони

Да спрете вредната боклучава храна е страхотна идея, но тя няма да бъде успешно реализирана, ако не си направите план!
Ако имате навика да похапвате чипс или солети между храненията, първо трябва да помислите защо имате тази нужда.
Възможно ли е основното ви хранене да не е достатъчно засищащо и скоро след това да изпитвате глад и да посягате към вредната храна в лъскава опаковка? Ако се опитвате да спазвате някакъв режим или да ограничавате калориите в основните хранения, от изключителна важност е да преценявате добре количеството и качеството на нутриентите си, защото **ако се лишавате от протеини или мазнини тялото ви ще се опита да си навакса**. Тогава идва момента на умопомрачение, в който унищожавате цял шоколад за 10 минути и се чувствате виновни... и все още гладни!
Ако пък похапвате от скука пред телевизора или пред компютъра, то значи правите това неосъзнато. За да коригирате този лош навик трябва да положите усилие и да подбирате храната по-внимателно.

За преходният период между похапването на джънк и премахването му от вашето ежедневие трябва да намерите здравословен заместител. Например морков, нарязан на пръчици, стъбла целина, сурови ядки (не прекалявайте с тях), резенчета зелена ябълка, лентички от разноцветни чушки или дори можете да си направите домашни соленки от семена и подправки по ваш вкус.

3.**Да спрете да се успивате** сутрин.

Да ставате винаги в последната минута и да бързате за работа всяка сутрин е много стресиращ навик. Но как да промените това? Как да се научите да ставате на време и денят ви да започва с усмивка на лицето? Лесно е: трябва да си лягате на време. 
Да, знам, че е трудно да оставиш по средата интересният филм или книга и да легнеш да спиш. Още по-трудно е да зарежеш по средата прането за гладене или проекта, чийто краен срок е утре. Ето какво можете да направите: Навийте си аларма, която да ви сигнализира, че трябва да си лягате. Ключовият момент е да оставите 30-45 мин толеранс до момента в който трябва да си миете зъбите и да сте на път към леглото. Ако навиете алармата за часа в който вече се предполага, че трябва да сте легнали и реално не успеете да го спазите това ще ви изнерви и ще зарежете цялата схема. За това оставете този интервал, в който спокойно можете да приключите деня си и същевременно да си легнете на време. 

Ако все пак не успеете да се вместите в този интервал, [тук](http://sleepyti.me/) можете да изчислите в колко часа трябва да си легнете, за да се събудите свежи и отпочинали, в синхрон с циклите на почивка и работа на мозъка. Аз го ползвам понякога и според мен работи успешно.

В заключение: природата не търпи вакуум! За да преустановите един навик, той трябва да бъде заменен с друг. Иначе сте обречени на провал. **Ако искате да успеете ви трябва план!**

Вие с кой вреден навик сте се преборили? Как? Напишете ми в коментар.