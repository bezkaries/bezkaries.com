---
kind: article
title: "Храната като лекарство: Яйцето"
created_at: 2014-04-15 
published: true
comments: true
tags:
categories:
- Хранене
- Храната като лекарство
--- 
Яйцето е храна, изключително [богата на полезни за тялото вещества](http://nutritiondata.self.com/facts/dairy-and-egg-products/117/2). В него има перфектното съотношение на белтъчини, мазнини и въглехидрати. Само в жълтъкът се съдържат 13 есенциални нутриента:

**Витамин В**, **Д** и **Е**: жизнено важни за нормалното функциониране на клетката и растеж и развитие на човешкият организъм. Лесно усвоим **витамин А** за здравето на очите ни. **Йодинът** подпомага функциите на тиреоидната жлеза и хормони, а **фосфорът** участва в калциевата-фосфорната обмяна в зъбите и костите. [**Холинът**](http://www.fasebj.org/cgi/content/meeting_abstract/21/6/LB46-c) е важен нутриент за мозъка. Голямо количество **антиоксиданти** можем да си набавим с яйцата. Два от тях са [**лутеин** и **зеаксантин**](http://ajcn.nutrition.org/content/70/2/247.short) и допринасят за доброто зрение. Всичко изброено прави яйцето изключително ценен продукт, който няма причина да ограничавате до **2-3 броя** седмично, а да ядете по толкова **всеки ден**! Особено ако има откъде да си набавяте яйца от щастливи кокошки, хранени с трева и семенца. 

Сигурна съм, че не веднъж сте чували колко е опасно да се изяждат повече от две яйца седмично, заради холестерола. Аз съм го чувала от колеги лекари, от възрастни, от млади информирани и образовани хора, от кой ли не...

Е, време е да кажем нещата в прав текст: **яденето на яйца няма пряка връзка с риска от сърдечно-съдови заболявания**. Това е поредният мит.

[Проучване](http://www.ncbi.nlm.nih.gov/pubmed/16340654?ordinalpos=1&itool=EntrezSystem2.PEntrez.Pubmed.Pubmed_ResultsPanel.Pubmed_RVDocSum) показва, че консумацията на яйца няма отношение към холестерола при 70% от хората. При другите 30% (т.нар. хиперреактивни) яйцата  повишават HDL и LDL холестеролът (познати като добрият и лошият).

Сигурно мислите, че всичко което би могло да повиши лошият (LDL) холестерол трябва да се избягва като дявол от тамян. Последните проучвания доказват, че отношение към сърдечно-съдовите заболявания има количеството холестерол в частиците LDL-C, а не общото количество [LDL холестерол]( http://www.ncbi.nlm.nih.gov/pmc/articles/PMC3070150/). Има и [стари изследвания](http://onlinelibrary.wiley.com/doi/10.1111/j.1467-3010.2006.00543.x/full) които доказват това.

Ако изобщо нещо се случва между холестерола ви и яйцето, то е че мазнините в яйчният жълтък доставят големи [LDL](http://www.ncbi.nlm.nih.gov/pubmed/8782636) частици, което означава че в кръвта има по-малко общо количество холестерол. Т.е. ядейки яйца намаляваме количеството лош (и общ) холестерол и това ни предпазва от сърдечно-съдови заболявания.

Ако имате нужда от още причини, за да ядете повече яйца:

Те са евтини, могат да се комбинират с почти всяка друга храна, имат 77кал за едно яйце, което ги прави диетични и... са наистина вкусни!

Весели празници на всички!
![великденски яйца](/images/posts/eggs.jpg)